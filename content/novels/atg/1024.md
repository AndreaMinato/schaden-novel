---
weight: 10240
title: Capitolo 1024 – Attirare il Serpente allo Scoperto
pubDate: 2025-02-03T07:52:46.904Z
tags:
    - atg
---


<em>Capitolo regolare, 0 in coda, 0/10 donazione
-Alstor, che ha scoperto la bellissima parola "calomelano"</em>


L'interno del Palazzo della Fanciulla di Ghiaccio era decorato con arredamenti meravigliosi e lussuosi; era ovvio che fosse stato preparato in modo da sembrare esotico e stravagante. Persino l'arredamento delle stanze dell'Imperatore Feng Huita sarebbe sembrato meno esagerato di quello.


“Regnare su una nazione così immensa non è comunque nulla, rispetto all'avere una buona Maestra.”


Sospirò Yun Che, sinceramente sorpreso.


Alle sue spalle c'erano venti donne, con il capo chinato, che attendevano nervosamente. Quando lo videro raggiungere un letto basso, pensarono che volesse andare a dormire un po' prima del previsto. La ragazza davanti a tutte le altre si morse di nascosto un labbro, poi fece un passo in avanti e gli chiese a bassa voce: “Signor Yun, vuole riposarsi subito?”


“Mn.” Yun Che rispose con un semplice cenno. Poi, si voltò con disinvoltura e osservò la ragazza che gli aveva parlato.


Aveva attirato la sua attenzione fin dall'inizio siccome i suoi abiti erano diversi da quelli delle altre diciannove donne. Indossava una veste bianca come la neve, così lunga che gli orli toccavano il pavimento e vi strisciavano sopra. Era semplice, ma elegante e aveva un'aria sfarzosa che avrebbe attirato l'attenzione di chiunque.


“Come ti chiami?” chiese improvvisamente Yun Che, fissandola.


“Questa Prin... ah!” immediatamente, la ragazza sussultò dal terrore per via del titolo con cui stava per presentarsi. Abbassò subito lo sguardo, imbarazzata, e si corresse nervosamente: “Questa... il nome di questa serva è Hanjin. Signor Yun, può ordinare a questa Jin'er qualsiasi cosa desideri.”


Questa Prin? Hanjin?


“Tu sei... una principessa dell'Impero del Vento Gelido?” Yun Che la squadrò dalla testa ai piedi. Non c'era da stupirsi che l'atteggiamento e il portamento di quella ragazza fossero così straordinari. Feng Huita aveva davvero ordinato alla propria figlia di essere sua serva...? Hmmm, ottimo, è stato davvero gentile da parte sua.


“Sì.” Feng Hanjin chinò il capo.


Era la più giovane principessa dell'Impero del Vento Gelido e aveva appena compiuto quindici anni. Era lì per ordine diretto di Feng Huita, che le aveva detto di occuparsi personalmente del loro onorevole ospite. Le aveva detto anche che se gli fosse piaciuta, sarebbe stata la fortuna della sua vita, anche solo se l'avesse presa come concubina o come semplice serva per scaldargli il letto prima di sera.


“Capisco.” Yun Che annuì lentamente: “Il tuo Onorevole Padre ha ordinato persino a una principessa come te di servirmi, eh. Non so davvero come ringraziarlo per la sua ospitalità. Non teme che questo possa farti soffrire?”


Feng Hanjin rispose a bassa voce: “Secondo il mio Onorevole Padre, per questa Hanjin è una fortuna poterla servire, Signor Yun.”


“Hahaha.” Yun Che rise di gusto: “Il tuo Onorevole Padre è davvero troppo cortese. A quanto pare, domani dovrò ringraziarlo di persona come si deve. A proposito, lungo la strada mi è stato raccontato che il vostro Impero del Vento Gelido esiste da quasi centomila anni. È davvero incredibile.”


“Sì, sono passati esattamente ottantasettemila e seicentoventidue anni dalla nascita del nostro Impero del Vento Gelido.”


Feng Hanjin rispose a voce molto bassa, era tesa e preoccupata, eppure riuscì a dire il numero preciso di anni.


“... anche per il Regno della Canzone Glaciale, dovrebbe essere davvero molto tempo, giusto?” domandò Yun Che.


“Ecco, Signor Yun.” rispose ubbidientemente Feng Hanjin: “Anche se l'Impero del Vento Gelido non è il più potente del Regno della Canzone Glaciale, è quello che esiste da più tempo. Nella storia del nostro Reame Stellare, innumerevoli dinastie sono ascese al potere e decadute, soltanto il nostro Impero del Vento gelido è rimasto unito e al potere per più di cinquantamila anni. Inoltre, fra non molto potremmo riuscire a raggiungere persino il traguardo dei centomila anni.”


“Oh?” Yun Che sembrava sorpreso. Commentò con ammirazione: “Nel mondo da cui provengo, è estremamente raro che una dinastia riesca a mantenere il potere anche solo per qualche migliaio d'anni. Quindi per me è davvero stupefacente che il vostro Impero esista da più di ottantamila anni. A quanto pare, l'Impero del Vento Gelido è davvero una Nazione dalla fortuna e tenacia straordinarie.”


“Ci deve essere un motivo, se la vostra dinastia è così forte e ha un destino così prosperoso. Dato che sei una principessa dell'Impero del Vento Gelido, dovresti sapere esattamente di cosa si tratta, giusto? Per esempio... potrebbero essere degli ottimi legami con le altre Nazioni, o una qualche reliquia che protegge il vostro Impero. Mi piacerebbe saperlo.” Yun Che sembrava estremamente curioso.


“Ecco, riguardo a questo...” Feng Hanjin rispose, nervosa: “Questa serva di solito trascorre la maggior parte del tempo nelle sue camere e non è mai stata coinvolta negli affari di politica. Quindi, non so come rispondere alla sua domanda, Signor Yun. Questa serva le chiede perdono, Signor Yun.”


“Oh... nessun problema, tranquilla. Era solo una domanda che mi è venuta in mente.” Yun Che fece un cenno con una mano. Poi, si sedette sul letto e toccò con le dita le coperte di seta gelida: “Che letto comodo e lussuoso. Credo che stanotte dormirò davvero bene.”


“Se vuole andare a letto, Signor Yun...” le dita di Feng Hanjin erano strettamente intrecciate e incrociate l'una con le altre e all'improvviso arrossì visibilmente. Abbassò lo sguardo, senza trovare il coraggio di guardare Yun Che: “Prima lasci che questa serva la... la aiuti a... a fare un bagno.”


“Oh, non sarà necessario.” Yun Che si sdraiò: “Non è mia abitudine farlo.”


“Allora... lasci che questa serva la aiuti a togliersi la veste.”


“Neanche questo sarà necessario. Dormo sempre vestito.” Yun Che era supino sul letto, con gli occhi chiusi. Fece distrattamente un cenno con una mano: “Per voi non c'è altro da fare, qui. Potete andarvene tutte.”


Feng Hanjin aveva un'espressione combattuta. Era difficile capire se le parole di Yun Che l'avessero delusa o l'avessero fatta sentire sollevata. Si inchinò: “D'accordo... questa servitrice aspetterà fuori dalla porta, pronta a obbedire in qualsiasi momento agli ordini del Signor Yun.”


“Oh, aspetta un attimo!” All'improvviso, Yun Che si alzò dal letto. Diede un'occhiata fuori da una finestra lì accanto e mormorò: “Questo viaggio nell'Impero del Vento Gelido è un'occasione rara, quindi non dovrei andare a letto così presto. Principessa Hanjin, potresti far venire qui il tuo Onorevole Fratello Hanyi? Vorrei che mi portasse a fare un giro per il Palazzo Imperiale.”


“Capito, questa servitrice lo informerà immediatamente.”


Feng Hanjin uscì dal Palazzo della Fanciulla di Ghiaccio. Proprio quando stava per inviare una trasmissione sonora a Mu Hanyi, inaspettatamente lo vide di fronte a sé, diretto verso di lei.


Lo raggiunse prontamente: “Tredicesimo Fratello.”


“Hanjin?” Mu Hanyi era piuttosto sorpreso: “Non dovresti essere con il Fratello Maggiore Yun Che, per servirlo come ti ha ordinato il nostro Onorevole Padre? Cosa ci fai qui fuori? Forse, il Fratello Maggiore Yun Che al momento non si trova nel Palazzo della Fanciulla di Ghiaccio?”


“Il Signor Yun ora è nella sua stanza nel Palazzo della Fanciulla di ghiaccio, ma mi ha chiesto di farti venire qui, Tredicesimo Fratello. Sperava che tu potessi accompagnarlo in una passeggiata per mostrargli il Palazzo Imperiale.” rispose Feng Hanjin.


“Oh, capisco.” Mu Hanyi annuì lievemente: “Allora, andiamo subito da lui.”


“Hanjin, cosa ne pensi di Yun Che?” le chiese tranquillamente.


Feng Hanjin ci pensò per qualche istante, poi rispose a bassa voce: “A dire il vero... non ha parlato molto, ma mi ha dato l'impressione di essere molto gentile. Anche se ha uno status così prestigioso, non sembra affatto prepotente.”


“Haha, è ovvio. Se fosse stato una persona dal carattere malvagio, la Maestra della setta non l'avrebbe mai scelto come suo discepolo diretto.” Mu Hanyi sorrise e continuò in tono molto disinvolto: “Dato che hai già parlato un po' con lui, per caso ti ha chiesto qualcosa in particolare?”


Poi, aggiunse come per spiegarsi meglio: “Se ti chiede qualcosa, assicurati di soddisfare la sua richiesta a qualsiasi costo.”


“Non mi ha ancora chiesto nulla... Ah! Ha parlato un po' della storia del nostro Impero del Vento Gelido, sembrava incuriosito, e mi ha chiesto cosa ne penso del destino del nostro Impero.” rispose onestamente Feng Hanjin. Sebbene fosse una prestigiosa principessa, era stata cresciuta severamente dal resto della Famiglia Imperiale ed era abituata a essere sempre ubbidiente.


“Il destino del nostro Impero?” Mu Hanyi inarcò di scatto le sopracciglia.


Feng Hanjin si voltò verso di lui, stupita dall'improvviso cambiamento nel tono della sua voce: “Tredicesimo Fratello, c'è qualcosa che non va?”


“Oh.” Mu Hanyi sorrise: “Nulla, è solo che non mi aspettavo davvero che il Fratello Maggiore Yun Che credesse a qualcosa di così assurdo, quindi sono rimasto piuttosto sorpreso, haha.”




Mu Hanyi raggiunse rapidamente il Palazzo della Fanciulla di Ghiaccio insieme a Feng Hanjin. Dopo essere entrato, si scusò non appena vide Yun Che: “Fratello Maggiore Yun Che, Hanyi non tornava a palazzo da molti anni, quindi mi sono dovuto occupare di parecchie questioni di poco conto. Hanyi si dispiace terribilmente di essersi allontanato da lei così a lungo.”


“Fratello Minore Hanyi, ti ho già detto parecchie volte che non c'è bisogno di essere così formali.” Yun Che sorrise, senza preoccuparsene: “Poco fa ho fatto una breve passeggiata qui intorno e sono rimasto davvero sena parole, di fronte all'incredibile bellezza del Palazzo Imperiale. I palazzi imperiali del mio vecchio mondo non sono neppure degni di essere paragonati a questo. Quindi qualche minuto fa, mentre ci pensavo, non ho resistito al desiderio di continuare ad ammirarlo. Fratello Minore Hanyi, posso chiederti il disturbo di accompagnarmi in una passeggiata e mostrarmi il Palazzo?”


“Per me non è affatto un disturbo, ma un onore.”


Camminando l'uno al fianco dell'altro, Yun Che e Mu Hanyi lasciarono il Palazzo della Fanciulla di Ghiaccio. Entrambi si goderono la bellezza del Palazzo Imperiale al buio della notte, passeggiando qua e là.


Il Regno degli Dei e i Regni Inferiori erano su due piani d'esistenza completamente diversi. La magnificenza di un Palazzo Imperiale nel primo era incredibilmente maggiore di quella del Palazzo Imperiale Ventoblu o di quello della Divine Fenice a cui Yun Che era abituato.


Mentre camminava, Yun Che ascoltò le spiegazioni dettagliate di Mu Hanyi sui vari luoghi più importanti del Palazzo Imperiale e di tanto in tanto disse qualcosa sulla Stella Polo Blu. I due ridevano continuamente e si divertivano molto, discutendo di vari argomenti. Senza che se ne accorgessero, avevano già attraversato quasi tutto il palazzo.


“Senza dubbio, è riduttivo definire strabiliante e incredibile il fatto che l'Impero del Vento Gelido esista da più di ottantamila anni. Non mi sorprende che sia l'Impero più antico di tutto il Regno della Canzone Glaciale.”


Sospirò Yun Che, in sincera ammirazione: “A quanto pare, il vostro Impero del Vento Gelido è di sicuro tra i favoriti dei Cieli, per essere stato benedetto con un destino così formidabile.”


“Oh?” Mu Hanyi sorrise leggermente: “Anche lei crede in qualcosa come il destino, Fratello Maggiore Yun Che?”


“Il problema del destino è che, sia che si tratti di quello di una persona che di quello di una nazione, probabilmente nessuno può riuscire a crederci davvero con tutto il cuore, né può affermare con certezza che non esista. Del resto, non c'è una sola persona al mondo che possa capire con certezza se la nostra sorte è scelta dai Cieli o se la costruiamo noi con le nostre azioni.” spiegò Yun Che, senza fretta.


“Hahahaha.” Mu Hanyi ridacchiò per un po'. Annuì, trovandosi completamente d'accordo: “Ha ragione, Fratello Maggiore Yun Che. Secondo l'opinione di Hanyi, non ci si può affidare completamente al destino, né possiamo negare che abbia degli effetti sulle nostre vite. Il motivo principale per cui il mio Impero del Vento Gelido è riuscito a sopravvivere così a lungo sono: per prima cosa, tutti i nostri precedenti Imperatori hanno sempre governato giustamente e rettamente, con ottime leggi. Del resto, la prima regola per chi sale al trono del nostro Impero è di essere vicini al popolo e assicurarsi di essere amati. Se le masse odiano il loro sovrano, anche una nazione potente e prosperosa è destinata a crollare. Il detto 'Chi guadagna l'amore delle persone stringe fra le proprie mani il mondo intero' non è soltanto un vuoto motto. Tutti i nostri precedenti Imperatori hanno fatto del loro meglio per seguire questo principio, quindi si instaurò un circolo virtuoso per cui il sovrano ama il proprio popolo e il popolo ama il proprio sovrano. Di conseguenza, non c'è da stupirsi che il nostro Impero del Vento Gelido sia rimasto stabile per così tanto tempo.”


Yun Che osservò seriamente Mu Hanyi, poi gli disse: “Intendi dire che c'è anche qualcos'altro?”


“Il secondo motivo.” sul viso di Mu Hanyi comparve un sorriso vago e misterioso: “Potrebbe essere quello che protegge e rende prosperoso il nostro 'destino', come lo chiamerebbe lei, Fratello Maggiore Yun Che.”


“Oh?” Yun Che aveva un'espressione incredibilmente stupita: “Non dirmi che la Città Imperiale fu costruita su una Vena di Energia Spirituale Sotterranea?”


“No, non è così.” Mu Hanyi scosse la testa: “In realtà, si tratta di una reliquia concessaci dai Cieli, che protegge il mio Impero del Vento Gelido fin da quando venne fondato. Custodiamo questa reliquia da oltre ottantamila anni. Il nostro Impero è ancora forte e prestigioso e la reliquia, sebbene in questi ottantamila anni ci siano stati numerosi momenti difficili, è rimasta assolutamente identica, senza mai cambiare. Se al mondo esiste davvero il destino, allora questa reliquia ha senza dubbio garantito per tutto questo tempo una buona sorte al mio Impero del Vento Gelido”


“Una reliquia che protegge l'Impero... la tua Famiglia possiede davvero qualcosa di così straordinario?” commentò Yun Che, affascinato: “Di cosa si tratta, precisamente? Deve essere un oggetto davvero potente, per essere rimasto immutato anche dopo ottantamila anni.”


“...” Mu Hanyi aprì la bocca, ma per qualche istante non disse nulla. Evidentemente, stava esitando a rispondere. Subito dopo, però, recuperò la calma e disse: “D'accordo, del resto l'esistenza della reliquia non è un segreto, anche se la maggior parte delle persone sa soltanto che è in possesso della mia Famiglia, ignorando di cosa si tratti. Praticamente nessuno sa cos'è. È considerato uno dei più grandi segreti del mio Impero del Vento Gelido. Tuttavia, non è affatto un problema dirglielo, Fratello Maggiore Yun Che. Però, questo Hanyi le chiede di mantenere il segreto.”


“Certo.” annuì Yun Che, accettando la condizione.


“La reliquia è un corno di Qilin.” disse Mu Hanyi, in tono solenne: “Il nostro primo antenato lo trovò per caso sotto le radici un albero millenario. All'epoca, i Qilin erano già estinti da molti anni. Quindi, fu davvero un incredibile colpo di fortuna, un vero e proprio miracolo trovare un corno di Qilin... e persino quasi perfettamente intatto.”


“Un corno... di Qilin?” Yun Che smise di camminare. Sul suo volto comparve di nuovo un'espressione profondamente stupita: “I Qilin non sono creature leggendarie la cui comparsa sarebbe di buon auspicio? Mi stai dicendo che non si tratta di esseri fantastici, ma che un tempo esistettero davvero?”


“Certo.” annuì Mu Hanyi: “Purtroppo, è da moltissimo tempo che i Qilin si sono estinti nella Regione Divina Orientale e, ovviamente, nei piani d'esistenza inferiori scomparvero ancora prima. Di conseguenza, su di essi sono rimaste soltanto leggende ed è quasi impossibile distinguere le informazioni vere da quelle false. Non mi sorprende che lei li ritenesse delle creature di fantasia, Fratello Maggiore Yun Che. Ma i Qilin esistono davvero e, secondo le voci, nella distante Regione Divina Occidentale ce n'è una famiglia che ottenendo un antico sangue divino è riuscita a sopravvivere fino a ora. Quindi, se il destino lo vorrà, forse un giorno lei riuscirà persino a vedere di persona un Qilin, Fratello Maggiore Yun Che.”


Yun Che rimase con lo sguardo perso nel vuoto per parecchio tempo, per poi annuire lentamente con un'espressione decisamente sorpresa: “Al mondo ci sono davvero innumerevoli oggetti e creature straordinarie. Non mi sarei mai aspettato che degli animali leggendari come i Qilin esistessero davvero. A quanto pare, sono ancora ignorante e miope, dato che ho vissuto per vent'anni nei Regni Inferiori.”


“A proposito, dov'è custodito questo corno di Qilin? Mi piacerebbe vederlo coi miei stessi occhi.”


Il tono di voce e lo sguardo di Yun Che rivelavano tutta la sua curiosità e il suo entusiasmo.
<em>
Nota di Alstor: a volte ci si riferisce ai piani d'esistenza inferiori (da cui viene Yun Che) come "Regni Inferiori", diversi dai "Reami Stellari Inferiori". Cercheremo di evitare confusione fra le due nomenclature, che purtroppo sono un po' equivoche.</em>
                                


                                



