---
weight: 10290
title: Capitolo 1029 – Qualcosa di Strano
pubDate: 2025-02-03T07:52:46.904Z
tags:
    - atg
---


<em>Capitolo regolare, 0 in coda, 0/10 donazioni</em>


<em>-Alstor</em>






Yun Che sfrecciò rapidamente attraverso l'oscurità. Quando raggiunse l'uscita, tuttavia, rallentò e attivò subito il Fulmine Nascosto per contenere la sua aura.


In lontananza riecheggiavano parecchi rumori diversi, ma la zona del giardino di erbe medicinali intorno all'ingresso segreto sembrava esattamente come prima. Una volta accertatosi che l'area era sicura, Yun Che uscì lentamente e in silenzio, mantenendo attivo il Fulmine Nascosto. Continuò ad avanzare con attenzione attraverso l'oscurità finché non fu sicuro di essere al di fuori del raggio di percezione delle Bestie Misteriose di guardia. Poi, accelerò improvvisamente e si affrettò a tornare direttamente al Palazzo della Fanciulla di Ghiaccio.


Il Palazzo Imperiale, che prima era tranquillo e silenzioso, era già in preda al caos e avvolto dal rumore, mentre vasti gruppi di persone accorrevano verso la tesoreria come stormi d'uccelli. Il cielo che prima era scuro, ora era illuminato da varie luci accecanti emesse dalle Formazioni Misteriose... era evidente che qualcuno fosse entrato nella tesoreria. Era l'unica volta in cui fosse successo, nella lunga storia dell'Impero del Vento Gelido, quindi l'intera Città Imperiale era scioccata e più di metà dei migliori praticanti del mistero presenti a Palazzo erano intervenuti.


Yun Che aveva le sopracciglia notevolmente corrugate ed evitò i gruppi di persone meglio che poté, dirigendosi lentamente verso il limitare del Palazzo. Non aveva previsto che rubando il corno di Qilin avrebbe attivato una Formazione Profound d'allarme, ma non era questo a spaventarlo... a preoccuparlo era il fatto che il cadavere di Mu Hanyi fosse sparito.


Quando vide di fronte a sé le luci del Palazzo della Fanciulla di Ghiaccio, i passi di Yun Che rallentarono di colpo e si fermò immediatamente, voltandosi verso la tesoreria.


Poco dopo, sentì varie persone arrivare alle sue spalle con passi affrettati. Alla guida del gruppo, formato da circa venti persone, c'erano Feng Huita e Feng Hange in persona. Anche se quegli individui erano pochi e senza armatura né armi, l'aura di ognuno di loro era incredibilmente densa e i loro sguardi sembravano così affilati da poter trafiggere il cuore di chiunque.


Quando videro Yun Che, Feng Hange si avvicinò frettolosamente per porgergli i suoi saluti, mentre Feng Huita gridò da lontano: “Giovane Yun!”


Yun Che si voltò e chiese: “Imperatore del Vento Gelido, perché c'è tutta questa confusione? Per caso un vostro qualche nemico si è infiltrato a Palazzo?”


Feng Huita si avvicinò, poi si inchinò lievemente e rispose: “La nostra tesoreria imperiale si trova laggiù. È sorvegliata con estrema attenzione, quindi non mi sarei mai aspettato che qualcuno provasse davvero a entrarvi di nascosto. Questo piccolo Imperatore è profondamente dispiaciuto di aver disturbato il suo sonno, Giovane Yun. Quando questo piccolo Imperatore avrà catturato l'intruso, lo farà tagliare in migliaia di pezzi!”


“Onorevole Padre!” Feng Hange lo interruppe in tono ansioso: “Se il ladro ha attivato proprio quella Formazione Profound, allora è sicuramente già all'interno della tesoreria. Considerando che è riuscito a introdurvisi superando tutte le guardie ed evitando le trappole, deve essere senza dubbio molto abile. Onorevole Padre, farebbe meglio a non correre rischi, lasci che me ne occupi io.”


“In questo preciso istante, centomila guardie hanno già circondato l'area in cui si trova la tesoreria. Anche se al ladro spuntassero le ali, non riuscirebbe a fuggire. Inoltre, con tutti gli esperti del Profound di alto livello che ci sono a Palazzo, sicuramente riusciremo a catturarlo vivo e a portarlo da lei.” annunciò Feng Hange.


Feng Huita ci pensò per un po', poi ordinò: “D'accordo, ma devi comunque fare attenzione.”


“Anziano Yan, affido a lei il mio Onorevole Padre e il Fratello Yun.”


“Non si preoccupi, Principe Ereditario.” un uomo anziano dall'aria saggia, alle spalle di Feng Huita, annuì lentamente col capo.


Dopo aver finito di parlare, Feng Hange prese il comando del gruppo di uomini e si diresse rapidamente verso la tesoreria.


“Giovane Yun, temo che questo luogo non sia abbastanza sicuro. Perché non lascia che questo piccolo Imperatore la accompagni di nuovo nella Sala Principale?” propose Feng Huita.


Scortato dall'Anziano Yan, Yun Che seguì Feng Huita fino alla Sala Principale. La parte anteriore della sala era già piena di persone, gran parte delle quali erano ospiti che stavano dormendo in vari edifici del Palazzo Imperiale. Tutti loro erano tremendamente scioccati e spaventati, perciò alle loro guardie era stato ordinato di accompagnarli lì.


C'erano tre fila di grandi esperti del Profound intorno alle mura del Palazzo, e altre tre all'interno. Si trattava effettivamente di una difesa impenetrabile.


Quando vide Yun Che, Mu Xiaolan lo raggiunse e lo salutò, poi gli chiese agitata: “Yun Che, stai... stai bene?”


“Cosa potrebbe mai accadermi?” rispose distrattamente Yun Che.


Anche Situ Xiongying si diresse frettolosamente verso di loro e chiese: “Imperatore del Vento Gelido, cosa... cos'è successo? Per caso dei nemici si sono introdotti nel Palazzo?”


“Un ladro è entrato nella tesoreria imperiale e ha attivato una Formazione Profound d'allarme.” Feng Huita inarcò le sopracciglia: “Tuttavia, non si deve preoccupare. È impossibile che il ladro riesca a fuggire. Però, purtroppo ha causato un enorme disturbo a tutti voi, temo che anche farlo tagliare in decine di migliaia di pezzi non sarà sufficiente a placare la vostra rabbia!”


“...” Yun Che non distolse lo sguardo, sapendo che per Feng Huita era impossibile sospettare che l'intruso fosse entrato e uscito dalla tesoreria attraverso il passaggio segreto, che poteva essere aperto solo col sangue della Famiglia Imperiale. Feng Huita non poteva sapere che il ladro era scappato già da parecchio.


Dei rumori confusionari giungevano continuamente da nord, senza sosta, mentre le persone nella Sala Principale discutevano fra loro. Tutte le guardie del Palazzo erano incredibilmente agitate, come se potessero ritrovarsi di fronte a un nemico da un momento all'altro. Man mano che passava il tempo, Feng Huita di tanto in tanto si guardava intorno e inviava delle trasmissioni sonore con la Giada che stringeva fra le dita. Ripeté questo gesto innumerevoli volte, e la sua espressione diventava sempre più terrorizzata e confusa.


Alla fine, non riuscì più a trattenersi e ordinò con decisione: “Svelti, inviate qualcuno al palazzo del Tredicesimo Principe! Se non è lì, allora mandate qualcuno a cercarlo. Una volta che lo avrete trovato, portatelo immediatamente da me.”


L'Anziano Yan, sempre alle spalle di Feng Huita, si accigliò e disse: “Considerando il carattere del Tredicesimo Principe, sicuramente in casi come questo sarebbe il primo a intervenire, eppure stanotte non lo abbiamo ancora visto. Inoltre, non riusciamo a contattarlo neanche con le trasmissione sonore... è davvero strano.”


“...” Feng Huita non rispose, ma ormai la sua espressione era diventata estremamente seria e solenne.


A quel punto, un sospetto si insinuò nella mente di Mu Xiaolan. Per tutto il tempo, aveva lanciato di nascosto alcune occhiate a Yun Che e, in quel momento, si accorse che fin dal suo arrivo aveva avuto le sopracciglia inarcate, senza mai cambiare espressione. Inoltre, il suo sguardo era distratto e perso nel vuoto. Quindi, distese una mano e la agitò davanti ai suoi occhi: “Hm? Cos'hai che non va?”


Yun Che inclinò lievemente la testa e rispose: “Non è niente. Sto solo riflettendo su una cosa abbastanza strana.”


“Una cosa abbastanza strana?”


Fu in quell'istante che l'atmosfera intorno a loro divenne di colpo caotica e decine di persone dall'aura completamente agitata e disordinata si avvicinarono rapidamente.


“O-Onorevole Padre!!”


Feng Hange arrivò rapidamente in volo e dopo essere atterrato si inginocchiò immediatamente di fronte a Feng Huita. Anche se era buio, si poteva vedere chiaramente che era pallido come uno spettro, sembrava che si fosse appena ammalato gravemente. Guardando con più attenzione, si poteva notare anche che stava tremando. In quanto alle decine di esperti che lo accompagnavano, dalle loro espressioni erano chiaramente in preda al panico.


Feng Huita si sentì stringere il cuore e gridò: “Cos'è successo? Il ladro è riuscito a fuggire?”


“Onorevole Padre...” il tono di Feng Hange divenne di colpo più spaventato e, quasi in lacrime, rispose: “La reli... la reliquia è stata rubata e non riusciamo a trovare il ladro da nessuna parte. Inoltre... inoltre...”


“Cosa... cosa?” siccome la Formazione Profound si era attivata, chiaramente il corno di Qilin era stato rubato. Quindi, Feng Huita si era già preparato a quella notizia. Tuttavia, sentendo che il ladro era scomparso senza lasciare traccia rimase terribilmente scioccato, perché non sarebbero riusciti a catturarlo. Avanzò di scatto di un passo e afferrò Feng Hange per le spalle, poi le sue pupille si espansero al massimo e chiese: “Cos'altro c'è?!”


“...” l'espressione di Feng Hange venne completamente distorta dal dolore, ma alla fine si costrinse a pronunciare le sofferenti parole che gli si erano bloccate in gola: “Nel giardino delle erbe medicinali... nel giardino delle erbe medicinali, abbiamo trovato... un cadavere... si tratta di...”


“Si tratta di Hanyi...”


Quando Feng Hange pronunciò in lacrime quella frase, l'espressione di tutti i presenti si incupì drammaticamente, come se fossero stati colpiti da un fulmine a ciel sereno. Yun Che non fece eccezione e si voltò di scatto verso di lui...


Il cadavere di Mu Hanyi...


Nel giardino delle erbe medicinali!?


Com'è possibile!?


Feng Huita tremò dalla testa ai piedi, barcollò visibilmente e si abbandonò improvvisamente a uno strano urlo, poi cominciò a scuotere Feng Hange come un pazzo, quasi facendo affondare le sue unghie nella sua carne: “Cos'hai detto? Cos'hai appena detto!?”


I presenti si divisero in due e un uomo anziano, al centro, avanzò in silenzio trasportando un corpo immobile e privo di aura, poi lo appoggiò con attenzione sul pavimento.


WAHHH – –


Quel cadavere completamente privo di energia vitale e aura lasciò senza parole l'intera Sala Principale.


Anche se il corpo era stato corroso terribilmente, quasi alterandone la forma, e il volto non sembrava più umano, era ancora abbastanza intatto da permettere di distinguerne i tratti e capire che quello non era altri che il Tredicesimo Principe dell'Impero del Vento Gelido, colui che era il numero uno della giovane generazione del Regno della Canzone Glaciale – Mu Hanyi!


“AHHH – F-Fratello Maggiore Hanyi!” Mu Xiaolan si coprì la bocca con le mani e un lungo gridò le sfuggì dalle labbra. Le sue pupille tremarono intensamente, non riusciva a credere ai suoi occhi.


“Ah... ah...” il viso di Feng Huita divenne all'istante bianco come un foglio di carta, sembrava essere stato fulminato dai Cieli. Aveva la bocca spalancata e le sue labbra tremavano, mentre grida terribilmente rauche uscivano dalla sua gola. Dopo qualche secondo, barcollò e cadde pesantemente in ginocchio di fronte al corpo del figlio.


“Sua Maestà!” l'Anziano Yan si avvicinò frettolosamente, ma non tentò neppure di aiutare Feng Huita a rialzarsi, con un'espressione confusa in volto. Infatti sapeva che Mu Hanyi non era solo il figlio di cui andava più orgoglioso, ma anche il tesoro più prezioso della sua vita. Per Feng Huita, la morte improvvisa di Mu Hanyi doveva essere senza alcun dubbio come un terremoto in grado di far tremare il mondo intero.


“Onorevole Padre, il passaggio segreto... il passaggio segreto era aperto. Il ladro deve aver... deve aver preso Mu Hanyi per entrare e uscire dalla tesoreria attraverso il passaggio segreto... poi, dopo aver usato il suo sangue, deve... deve averlo...” mentre parlava, Feng Hange stringeva ferocemente i denti cercando di trattenere le lacrime che ormai gli solcavano le guance.


Tutti i membri della Famiglia Imperiale lì presenti stavano piangendo, mentre i vari invitati osservavano la scena e sospiravano dispiaciuti. Considerando la fama di cui Mu Hanyi godeva in tutto il Regno della Canzone Glaciale, la sua morte improvvisa sicuramente sarebbe stata una grave faccenda non solo per l'Impero del Vento Gelido, ma anche per l'intero Reame Stellare.


Dopotutto, Mu Hanyi non era semplicemente un Principe dell'Impero del Vento Glaciale, era anche il miglior discepolo della setta della Fenice di Ghiaccio! Chi mai avrebbe avuto il coraggio di uccidere il miglior discepolo della setta della Fenice di Ghiaccio?!


“...” Feng Huita stava tremando così violentemente da stupire tutti i presenti. Era come se fosse stato improvvisamente trascinato nel peggior inferno del mondo. L'Anziano Yan poté solo afferrarlo delicatamente per le spalle e tentare di confortarlo: “Sua Maestà, per favore non si disperi troppo per adesso. Questo vecchietto giura che troverà il ladro così che lei possa vendicare di persona il Tredicesimo Principe.”


Feng Huita a quel punto sollevò lentamente lo sguardo e disse con calma: “Anziano Yan, potrebbe controllare Hanyi? Crede di riuscire a determinare con sicurezza com'è morto?”


Il tono di Feng Huita era spaventosamente tranquillo. L'Anziano Yan annuì leggermente e distese una mano, appoggiandola sul petto di Mu Hanyi... tuttavia, subito dopo averlo toccato, ritrasse di scatto la mano come se fosse stato fulminato e sul suo viso comparve un'espressione incredula.


Lo sguardo di tutti i presenti si posò sull'Anziano Yan, mentre Yun Che inarcò ancora di più le sopracciglia... che razza di reazione era quella?


“Parla!” Feng Huita aveva uno sguardo tetro e quella sua unica parola, carica d'odio, fece rabbrividire tutti i presenti.


L'uomo di nome “Anziano Yan” serviva già da millenni il Palazzo Imperiale, di cui era il miglior praticante del mistero. Nessuno nell'intero Impero del Vento Gelido sarebbe riuscito a tenergli testa. Tuttavia, al momento il suo sguardo era scioccato e spaventato. Chiaramente, non osava parlare e la sua bocca si aprì e richiuse innumerevoli volte. Però, alla fine riuscì ad annunciare, con grande difficoltà: “Il Tredicesimo Principe è stato ucciso con un'energia glaciale estremamente intensa. Considerando la potenza dell'Energia Misteriosa del Ghiaccio rimasta nel suo corpo, deve trattarsi di un'energia di livello estremamente alto. Tuttavia, questo richiede una arte misteriosa di altissimo livello. L'unica... l'unica...”


L'Anziano Yan non ebbe il coraggio di continuare a parlare, ma il suo sguardo scivolò rapidamente sulla folla per poi posarsi su Yun Che.


Anche se non aveva finito di parlare, tutte le persone nella Sala capirono all'unisono cosa intendeva dire in quello istante...


Tutti i praticanti del mistero del Regno della Canzone Glaciale usavano arte misteriosa del Ghiaccio, ma la più potente era senza alcun dubbio il Canone dell'Investitura della Fenice di Ghiaccio!


Mu Hanyi... era stato ucciso dal Canone dell'Investitura della Fenice di Ghiaccio!


“~！@#￥%...” Yun Che era senza parole. Mu Hanyi era stato chiaramente ucciso dal veleno del Drago Cornuto. Inoltre, si era assicurato di rimuovere ogni traccia delle tossine dopo la sua morte... quindi come poteva essere stato ucciso dal Canone della Fenice di Ghiaccio!?


Per di più, nell'intero Palazzo Imperiale c'erano solo due persone che conoscevano quella arte misteriosa, ovvero i due discepoli della setta della Fenice di Ghiaccio – Mu Xiaolan e Yun Che.


Eppure, entrambi avevano una forza misteriosa estremamente bassa in confronto a quella di Mu Hanyi. Era impossibile che l'avessero ucciso loro.


“Questo... questo... non può essere...” Feng Hange era paralizzato dallo stupore, come tutti gli altri.


Fu a quel punto che Feng Huita si alzò lentamente e si voltò verso Yun Che, con le lacrime agli occhi. Gli chiese con una voce così calma da essere soffocante: “Il mio Hanyi era più intelligente e più cauto di chiunque altro, qui a Palazzo. Inoltre, questa era casa sua, come avrebbe potuto essere rapito così facilmente senza che nessuno se ne accorgesse.”


Yun Che: “...”


“In quanto al passaggio segreto, nessun estraneo avrebbe mai potuto conoscerlo, quindi perché mai il ladro avrebbe dovuto rapire un membro della Famiglia Imperiale? L'unica possibilità è che Hanyi abbia aperto di sua spontanea volontà il passaggio segreto per accompagnare qualcuno all'interno della tesoreria. Probabilmente, per permettergli di ammirare la reliquia. Eppure, in tutto il Palazzo, c'è una sola persona per cui Hanyi sarebbe stato disposto a farlo... Giovane Yun, quello che sta dicendo questo piccolo Imperatore ha senso, non trovi?”


In fin dei conti, Feng Huita era l'Imperatore di una Nazione. Quindi, anche dopo la terribile perdita di uno dei suoi figli, la sua mente era ancora tremendamente lucida e attenta.


Nel momento stesso in cui lo disse, l'intera Sala Principale cadde nel silenzio e sembrò che il tempo si fosse fermato. Il significato delle sue parole era così chiaro che anche uno stupito lo avrebbe intuito immediatamente. Subito, tutti rimasero come paralizzati, senza osare fare il minimo rumore. In quanto agli ospiti, tutti trattennero il fiato e tentarono in silenzio di indietreggiare lentamente.


“Imperatore del Vento Gelido, crede forse che sia stato io a uccidere Mu Hanyi?” l'espressione di Yun Che improvvisamente si fece fredda.


“Questo piccolo Imperatore non oserebbe mai.” Feng Huita si abbandonò a una triste risata, incredibilmente tragica, e il suo sguardo si posò su una ragazza terribilmente pallida: “Jin'er, hai servito Yun Che nel Palazzo della Fanciulla di Ghiaccio per tutta la notte. Dimmi, il Giovane Yun... ha dormito bene?”


La slanciata Feng Hanjin indietreggiò e abbassò lo sguardo, poi rispose con la voce tremante dalla paura: “Il S-Signor Yun, ecco... proprio un'ora fa, lui... è uscito dal Palazzo della Fenice di Ghiaccio...”


La risposta di Feng Hanjin fece mancare ancora di più il respiro a tutti i presenti.


Un'ora prima... quello che era successo in quell'arco di tempo era troppo strano.


Mu Hanyi era il miglior discepolo della setta della Fenice di Ghiaccio, ma Yun Che era stato appena nominato Discepolo Diretto del grande Realm King...


In fin dei conti, era una questione troppo più grande di loro. Era praticamente impossibile per i presenti immaginare come si sarebbe conclusa quella faccenda e che ripercussioni avrebbe avuto.


“Ha, haha.” Feng Huita rise di nuovo. Stavolta, la sua risata era ancora più triste di prima: “Le guardie del Palazzo della Fanciulla di Ghiaccio sono qui?”


Quindici persone dall'aura molto intensa si fecero avanti. Ognuna di loro aveva lo sguardo scioccato, spaventato e ansioso.


“Tutti voi avete ricevuto l'ordine di proteggere costantemente il Giovane Yun. Avete fatto come vi era stato ordinato?”


Tutte e quindici le guardie cominciarono a tremare e si inginocchiarono all'unisono, rispondendo in preda al panico: “Un'ora fa, il Signor Yun ha detto di voler fare una passeggiata per rilassarsi, quindi ci ha ordinato di non accompagnarlo. Noi... noi... noi non abbiamo osato... Sua Maestà, la preghiamo di perdonarci!”
                                


                                



