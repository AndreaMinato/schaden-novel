---
weight: 1077
title: Capitolo 1077 – Sfera di Spirito del Legno Perfetta
pubDate: 2025-02-03T07:52:46.911Z
tags:
    - atg
---


<em><strong>Capitolo Sponsorizzato!! Grazie mille Tom!! </strong></em>


<em><strong>14 in coda (3 Bup &amp; Perri, 8 Luciano, 3 Angelo), 0/10 donazione</strong></em>


<em><strong>-Alstor</strong></em>






“Haah.” Si sentì un sospiro e uno Spirito del Legno di mezza età, piuttosto alto, si avvicinò lentamente con un’espressione cupa e solenne.


“Zio Qing Mu!” esclamarono all’unisono Fei Yan e Qin Zhu.


Qing Mu avanzò di un passo e aiutò He Lin a rialzarsi, dicendogli: “Giovane Patriarca, dovresti smettere di infastidire il nostro benefattore. Quello che ti ha detto è completamente vero. Sei solo un bambino e per il momento dovresti più di ogni altra cosa affidarti a noi e crescere in sicurezza. Quando sarai grande, potrai impegnarti al massimo per diventare abbastanza forte da guidarci e proteggerci, oltre che a ripagare il nostro benefattore per averti salvato la vita. Se scegliessi testardamente di seguirlo, il nostro intero Clan sarebbe continuamente preoccupato e, ancora peggio, saresti un grande fardello per il benefattore, che potrebbe trovarsi in grande pericolo a causa tua.”


He Lin rimase con lo sguardo perso nel vuoto per qualche secondo, ma alla fine sembrò rassegnarsi. Dopo essersi asciugato le lacrime, si scusò con Yun Che: “Fratellone Yun Che, mi dispiace. Sono stato… troppo impulsivo ed egoista. Tu mi hai salvato, quindi i-io…”


Yun Che scosse la testa e fece un profondo sospiro: “He Lin, come si chiama tua sorella?”


“Ah?” He Lin rimase stupito quando sentì quella domanda.


“In futuro, dovrei riuscire a visitare parecchi posti nel Regno degli Dei. Se il destino lo vorrà, potrei persino avere la fortuna di incontrare tua sorella. In tal caso, potrò dirle dove vivete oppure potrei addirittura portarla qui di persona, così che possiate tornare insieme.”


“Ah!” gli occhi di He Lin si illuminarono e cominciò a tremare dall’entusiasmo: “Fratellone Yun Che, la mia sorellona… si chiama He Ling… He Ling!”


Qing Mu aveva un sorriso molto divertito.


“E dimmi… che aspetto ha? Per caso ha qualche tratto distintivo, che la rende diversa dagli altri Spiriti del Legno?” chiese Yun Che, imprimendo quel nome nella sua memoria. Non lo stava affatto chiedendo con leggerezza o solo per consolare He Ling, ma perché dopo averlo visto piangere e implorare non voleva deluderlo.


“La sorellona è uno Spirito del Legno davvero bello ed è la sorella più bellissima del mondo. È più carina di qualsiasi fiore, più carina anche delle stelle e della luna nel cielo di notte!” esclamò He Lin senza esitare.


“…” Yun Che annuì e sorrise speranzoso a He Lin.


“Grazie, nostro benefattore, non so davvero come ringraziarla abbastanza.” Qing Mu era sinceramente commosso e lo ringraziò con tutto il cuore.


Mentre parlava, sollevò attentamente entrambe le mani. Fra le sue dita c’era una perla delle dimensioni di una noce, avvolta da un brillante bagliore verde smeraldo.


Era una Sfera di Spirito del Legno!!


“Questa è…” Yun Che era senza parole.


“Questa è la Sfera che un tempo apparteneva alla mia defunta moglie. Anche se sono passati molti anni, l’energia spirituale al suo interno è ancora intatta.”


Appoggiando delicatamente la Sfera di Spirito del Legno fra le mani di Yun Che, Qing Mu rimase momentaneamente con uno sguardo privo di luce e perso nel vuoto, come se la sua anima fosse stata separata dal suo corpo. Poi, sul suo volto ricomparve rapidamente un sorriso gentile: “Spero che le sia d’aiuto.”


Yun Che mise via la Sfera di Spirito del Legno perfetta e lo ringraziò solennemente: “Ha la mia più sincera gratitudine.”


Yun Che rimase immobile e dopo aver esitato per qualche istante, chiese: “Signor Qing Mu, questo ragazzo ha una domanda. Ma non so se sia appropriato porgliela.”


Qing Mu sorrise: “Benefattore, chieda pure.”


Yun Che osservò quel piccolo mondo in miniatura dove si trovava e commentò: “Non c’è davvero nessuno che non proverebbe pietà per il vostro Clan di Spiriti del Legno, vedendo le condizioni in cui siete ridotti. In base a quello che sa questo ragazzo, attualmente nel Regno degli Dei… o almeno nella Regione Divine Orientale, la caccia a voi Spiriti del Legno è considerata immorale e severamente vietata. Si tratta di un divieto imposto congiuntamente dal Regno dell’Eternità e gli altri tre Reami Sovrani. Se un Reame Sovrano scoprisse che qualcuno lo vìola, lo punirebbe subito. Quindi, perché in tutti questi anni non avete cercato di farvi proteggere da un Reame Sovrano? Al contrario, avete deciso di allontanarvi ancora di più da loro e trasferirvi in un Reame Inferiore, rendendo loro ancora più difficile proteggervi e aiutarvi.”


Quando Yun Che finì di parlare, vide negli occhi di Qing Mu un lampo d’agitazione e rammarico. Poi, sospirò con tristezza.


“Ci abbiamo provato.” Rispose Qing Mu: “Ma l’avidità e la malvagità degli umani non hanno alcun legame con la loro forza o il loro status – voi umani siete sempre ugualmente terribili.”


Le parole di Qing Mu fecero sollevare di scatto lo sguardo a Yun Che, che ribatté sorpreso: “Intende dire che… non mi dirà forse…”


“Sa come morì il nostro Patriarca?” Qing Mu chiuse gli occhi, le sue mani tremavano leggermente.


“…” Yun Che non fece ipotesi affrettate.


“Quell’anno, i Reami Sovrani avevano in effetti appena imposto il divieto di darci la caccia. Tuttavia, per il nostro Clan di Spiriti del Legno non era cambiato nulla. Quindi, parecchi anni fa iniziammo a cercare la protezione di un Reame Sovrano. Anche se fossimo diventati loro schiavi, perlomeno i nostri figli e le generazioni future avrebbero potuto vivere in pace e senza dover fuggire costantemente.”


“In seguito, dopo innumerevoli peripezie troppo terribili da raccontare, il Patriarca e sua moglie riuscirono finalmente a entrare in contatto con un Reame Sovrano. Avevano grandi speranze. Ma non potevano sapere che all’improvviso sarebbero stati colpiti da una catastrofe… in quella tragedia, il Patriarca, sua moglie e migliaia di membri del nostro Clan persero la vita. Lottando disperatamente fino alla morte, permisero al Giovane Patriarca e alla Principessa di fuggire… tuttavia, i Cieli non ci abbandonarono del tutto e, nel mezzo del caos della battaglia, riuscimmo a trovare il Giovane Patriarca e combattemmo con tutte le nostre forze per proteggere lui e i nostri compagni che lo avevano aiutato a scappare. Soltanto tre di loro sopravvissero… fra cui la mia ormai defunta moglie.”


“Tuttavia, la principessa e le sue guardie rimasero separati da noi durante la fuga. Non sappiamo ancora dove si trovino. Né se siano vivi o…”


Yun Che chiese: “Quegli esseri umani… chi erano?”


“…” Qing Mu inspirò a fondo: “Io… ricevetti una trasmissione sonora dal Patriarca, subito prima della sua morte – mi disse soltanto quattro parole.”


“Regno… del… Monarca… Brahma…”


“C-cosa!?” Yun Che era così scioccato che gli venne la pelle d’oca su tutto il corpo.


<em>Il Regno del Monarca Brahma, che non interferisce mai con gli affari e i conflitti degli altri Reami Stellari? Il più potente dei quattro Reami Sovrani della Regione Orientale, dove secondo le voci ogni singolo abitante è ossessionato dalla via del Profound e un potente esperto!?!?</em>


Qing Mu sorrise con amarezza: “Dato che sei un umano, capisco che per te sia difficile crederci. Tuttavia, soltanto tre persone in tutto il Clan conoscono questo segreto. Il Giovane Patriarca non ne è a conoscenza e sa ancora meno dove possa essere la Principessa. Posso soltanto pregare affinché lei non provi più a chiedere protezione a un Reame Sovrano o a cercare rifugio in qualsiasi altro Reame Stellare.”


“Quindi, lei… perché mi sta dicendo tutto questo?” Yun Che venne travolto da una tempesta di emozioni. Capiva bene perché gli altri Spiriti del Legno non dovevano sapere la verità; perché avrebbe causato loro soltanto altro dolore e disperazione.


Qing Mu lo osservò con attenzione: “Anche se non sono un essere umano, capisco molte cose. Per essere davvero riuscito a salvare il Giovane Patriarca dalla Città Darkya nonostante la tua giovane età, devi avere una forza misteriosa decisamente maggiore di quella di qualsiasi altro tuo coetaneo. Se sei riuscito a diventare così forte, ti devi essere allenato al limite dell’ossessione. Per gli esseri umani che percorrono la via del Profound, i Reami Sovrani sono la vetta più alta che si possa sperare di raggiungere. Considerando i tuoi attuali risultati, chissà, magari un giorno potrai davvero entrare in contatto con i Reami Sovrani.”


Yun Che: “…”


Qing Mu riprese: “Non mi aspetto che tu creda alle mie parole, ma spero che tu possa almeno rifletterci sopra, o che magari possano metterti in guardia. Non voglio che un essere umano gentile come te ammiri e si fidi di un mucchio di individui spregevoli e crudeli.”


“…” Yun Che rimase in silenzio per un bel po’. Anche se non credeva che in futuro avrebbe potuto raggiungere quelle esistenze ai vertici della Regione Orientale, ciò che gli aveva detto Qing Mu… ci credeva, ma in effetti era difficile da accettare.


Tuttavia, quando ripensò a come i Quattro Luoghi Sacri fossero stati venerati da tutto il continente del Cielo Misterioso per innumerevoli generazioni, l’agitazione nel suo cuore diminuì di parecchio e si sentì più tranquillo.


“Considerando la loro forza straordinaria, hanno davvero comunque bisogno di Sfere degli Spiriti del Legno?” mormorò fra sé e sé Yun Che, pensieroso.


“No, ciò che volevano era la Sfera di Spirito del Legno Reale del Patriarca.” Spiegò Qing Mu: “Prima di esalare l’ultimo respiro, con le ultime briciole della sua forza il Patriarca mandò completamente in frantumi la sua Sfera, impedendo a quelle persone malvage di ottenerla.”


Qing Mu si voltò e diede un’occhiata a He Lin, poco distante da loro: “Per fortuna, non sanno dell’esistenza del Giovane Patriarca e della Principessa. Altrimenti…”


Le sue parole fecero sentire Yun Che come se avesse un buco nel petto.


He Lin era uno Spirito del Legno Reale. Dopo che la Gilda dei Mercanti Piuma Nera lo aveva rivelato, tutti i presenti ne erano stati certi.


Tuttavia, sapevano anche che la notizia della comparsa di uno Spirito del Legno Reale avrebbe scosso l’universo intero, quindi potevano immaginare quali immense catastrofi e quanti problemi avrebbe portato. Di conseguenza, la Gilda dei Mercanti Piuma Nera aveva organizzato l’asta nel segreto più totale. La minima fuga di informazioni avrebbe potuto causare una tragedia, ma tutti i partecipanti erano abbastanza furbi da mantenere il segreto.


<em>Aspetta un attimo… Ji Ruyan aveva parlato di un Reame Stellare Superiore…</em>


Whew! Posso solo sperare che le voci non si diffondano ulteriormente, soprattutto non fino al Regno del Monarca Brahma.


Era passata quasi mezz’ora da quando Yun Che era arrivato in quel piccolo e solitario villaggio di Spiriti del Legno. Ora che aveva ricevuto la Sfera che gli era stata promessa, era ora di andarsene.


Mentre camminava verso l’ingresso, le liane nere e verde scuro si diramarono da sole, riaprendo lo stretto passaggio.


Alle sue spalle, si radunò un gruppo di Spiriti del Legno che gli diedero l’addio. He Lin era fra loro – con gli occhi rossi.


“Giovane umano, una Sfera di Spirito del Legno non sarà mai sufficiente a ripagare la tua gentilezza. Se non ti dispiace, che ne diresti di accettare questo dono? Potrebbe salvarti la vita, se ti trovassi in una crisi fatale.”


La Nonnina Qing Ye pose tre piccole e delicate bottigliette di giada fra le mani di Yun Che.


“Cos’è?”


“Si tratta di un tesoro unico, posseduto solo dal nostro Clan, la Rugiada Miracolosa degli Spiriti del Legno. Venne raccolta dalla Fonte dell’Origine, nella terra dei nostri antenati. Contiene un miracoloso potere della natura, perciò quando la si beve cura ogni ferita e rigenera completamente le energie in un battito di ciglia. Queste sono le ultime tre gocce che ci rimangono, speriamo davvero che in futuro possano esserti di grande aiuto.”


Anche se Yun Che non sapeva quanto fosse potente il loro effetto curativo, se proveniva dalla Fonte dell’Origine come poteva essere qualcosa di ordinario? Non rifiutò l’offerta e li ringraziò sinceramente. Dopo aver annuito seriamente verso la folla di Spiriti del Legno, si volto e fece per andarsene…


“Fratellone Yun Che!”


La voce di una ragazzina lo raggiunse da lontano e, anche se il suo tono era ansioso, era comunque melodiosa come il vento tra le foglie degli alberi sulla riva di un lago tranquillo.


Yun Che si fermò e di fronte al suo sguardo incredulo e agli stupiti Spiriti del Legno, Qing He corse di fronte a lui. I suoi vestiti erano meravigliosi e colorati, aveva le guance arrossate, gli occhi brillanti e il suo petto si muoveva su e giù mentre cercava di controllare i suoi respiri affannati.


“Qing He, devo andare.” Sorrise Yun Che.


“Fratellone Yun Che…” Qing He aprì lentamente le mani, mostrando fra le sue dita un braccialetto formato da semi e petali di vari fiori, adornato da una piccola gemma color smeraldo: “Questo è… è un portafortuna che ho fatto con le mie mani, s-sono sicura che ti proteggerà, Fratellone Yun Che…”


“…” Sinceramente commosso, Yun Che avanzò di un passo e prese con attenzione il braccialetto. Il profumo dei fiori e delle piante raggiunse le sue narici – in effetti, quei semi era e quei petali erano stati appena raccolti, quindi erano ancora molto profumati. La piccola gemma verde che vi era incastonata profumava come la pelle di quella bambina… era un aroma che avrebbe potuto ottenere soltanto restando a contatto con lei per abbastanza tempo.


“Grazie, Qing He, lo custodirò con cura.” Disse tranquillamente Yun Che, guardandola negli occhi.


“…” le sue parole fecero abbassare lo sguardo alla ragazzina. Si morse piano le labbra, poi riuscì a trovare il coraggio di guardarlo in volto e chiedergli, mormorando gentilmente: “Fratellone Yun Che, in futuro, tu… tornerai a trovarci spesso?”


“Sì, lo prometto.” Rispose Yun Che, annuendo… gli occhi, la voce e il cuore di quella ragazzina erano puri… anche se qualcuno avesse avuto un cuore di pietra, non sarebbe riuscito comunque a respingerla freddamente o deluderla.


Mentre usciva dal villaggio segreto degli Spiriti del Legno, il passaggio si chiudeva alle sue spalle venendo ricoperto dalle liane nere. Sembrava sparire nel nulla.


In effetti, oltre a essere nascosta da quegli strani rampicanti, l’entrata sembrava essere anche protetta da una sorta di illusione speciale creata dalla forza della natura, che interferiva con la vista e la percezione spirituale.


Soltanto impegnandosi al massimo, Yun Che riuscì a distinguere vagamente che in quel luogo qualcosa non quadrava. Se fosse passato lì vicino senza prestare attenzione, per lui sarebbe stato quasi impossibile accorgersene.


Tuttavia, con una forza misteriosa abbastanza alta sarebbe stato possibile riconoscere l’illusione anche senza doversi concentrare. Probabilmente, gli Spiriti del Legno avevano deciso di nascondersi nei Reami Inferiori proprio per questo motivo.


“Dopotutto, non intendono restare a lungo in questo luogo.” Commentò fra sé e sé Yun Che: “Spero che non li trovi mai nessuno.”
                                


                                



