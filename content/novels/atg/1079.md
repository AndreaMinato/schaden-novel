---
weight: 1079
title: Capitolo 1079 – Tragedia
pubDate: 2025-02-03T07:52:46.911Z
tags:
    - atg
---


<em><strong>Capitolo Sponsorizzato! Grazie mille Bup &amp; Perri! </strong></em>


<em><strong>12 in coda (1 Bup &amp; Perri, 8 Luciano, 3 Angelo), 0/10 donazione</strong></em>


<em><strong>-Alstor</strong></em>






La Città Darkya era un luogo estremamente pericoloso per Yun Che. Prima, era costantemente in guardia e vagava per le strade come se dovesse far perdere le sue tracce.


Ma ora, non poteva importargliene di meno. Senza preoccuparsi del fatto che la Gilda dei Mercanti Piuma Nera avrebbe potuto scoprirlo, rilasciò al massimo la sua Energia Misteriosa e sfrecciò per il cielo sopra la Città Darkya lasciando dietro di sé parecchi fulmini brillanti. Ognuno di essi emise un rombo assordante.


Prima di riportare He Lin al villaggio segreto degli Spiriti del Legno, lo aveva ispezionato con attenzione per controllare che su di lui non ci fossero Impronte d’Individuazione di alcun genere…


Ma chi poteva immaginare che esistesse davvero qualcosa come L’Incenso dell’Inseguitore Spirituale delle Diecimila Miglia!?


<em>Deve aver mentito… come può esserci una cosa del genere!? È assolutamente impossibile!</em>


Yun Che accelerò ulteriormente e la Città Darkya scomparve lentamente alle sue spalle. Mentre volava, stringeva i denti così forte da avere la sensazione che stessero per spezzarsi.


Era rimasto nel villaggio nascosto per circa mezz’ora. Da quando se n’era andato, erano trascorse solo tre o quattro ore. Se tutto ciò che gli era stato detto era vero, allora in quell’arco di tempo…


<em>Non può essere vero!</em>


Yun Che continuò ad allontanarsi rapidamente dalla Città Darkya, con una velocità parecchie volte maggiore di quando aveva riportato a casa He Lin. Volò freneticamente verso sudest, dirigendosi direttamente verso la giungla dove era stato poche ore prima, senza fermarsi neppure per un istante.


Una volta entrato nella foresta, Yun Che non rallentò e continuò a volare penetrando attraverso la vegetazione come un tornado scatenato, scagliando in aria rami, erba e fiori. Uno dopo l’altro, parecchi alberi antichi che si trovavano lì da oltre diecimila anni vennero ridotti in polvere e schegge.


Dato che aveva memorizzato la posizione del villaggio, Yun Che alla fine arrivò di fronte all’ingresso segreto. La distesa di alberi era di fronte a lui. Atterrò immediatamente e le sue pupille si restrinsero.


La Formazione Profound illusoria che avvolgeva l’aura era stata completamente distrutta. I rampicanti verde scuro e le liane nere sembravano essere stati devastati e strappati da un uragano. Pezzetti di foglie erano sparsi dappertutto.


Davanti a lui c’era solo un assoluto silenzio, un silenzio raggelante.


Il cuore di Yun Che smise di battere per un istante. Rimase con lo sguardo fisso davanti a sé, sentendosi rabbrividire. Restò immobile, incredulo, poi cominciò ad avanzare lentamente. Il rumore di ogni suo passo, sopra quei rampicanti distrutti, era come una pugnalata alla sua stessa anima.


Dopo aver attraversato il passaggio fra le liane, ormai distrutto, si fermò. Cominciò a tremare dalla testa ai piedi e divenne pallido come un fantasma, con un’espressione addolorata sul volto. Si sentiva come se tutto il sangue che aveva in corpo fosse stato prosciugato.


Quella che prima era una distesa di vegetazione color smeraldo e fiori brillanti come la giada, ora era piena soltanto di distruzione e disperazione. Gli alberi antichi erano stati sradicati, le case di legno erano crollate e dappertutto c’erano segni lasciati da una battaglia feroce. Ciò che restava in quel paesaggio pittoresco, erano soltanto macchie di sangue verde secco e un silenzio di tomba.


I corpi senza vita degli Spiriti del Legno erano disseminati per il terreno macchiato di sangue verde, uno dopo l’altro. Uno in particolare fra questi, il più vicino a Yun Che, aveva ancora gli occhi aperti. La luce verde smeraldo delle sue iridi era ormai scomparsa, lasciando soltanto uno sguardo spaventato e disperato… anche nella morte, il suo odio e il suo terrore erano rimasti intatti.


“Ah… AHHH…”


Le labbra di Yun Che tremavano e le sue pupille si dilatarono dallo shock, raggiungendo quasi il bianco dei suoi occhi. Non riusciva a muoversi, come se entrambi i suoi piedi fossero stati inchiodati a terra. La sua vista iniziò a diventare sfocata e cominciò a girargli terribilmente la testa.


La strinse fra entrambe le mani, con le dita che tremavano come quelle di un uomo anziano giunto al termine della sua vita.


<em>Morti…</em>


<em>Sono tutti morti…</em>


<em>Per colpa mia…</em>


<em>Sono morti per colpa mia… per colpa mia…</em>


“Huff… huff…”


Yun Che respirò a fondo decine e decine di volte prima di riuscire a recuperare un minimo di lucidità sia nella mente che nella vista.


Fece lentamente qualche passo in avanti. Tutto ciò che vedeva era ancora piuttosto sfocato, ma ogni corpo e ogni goccia di sangue verde rimasero impressi chiaramente nel profondo della sua anima… ogni volta che vedeva un altro Spirito del Legno, era come se un freddo pugnale trafiggesse il suo cuore e la sua anima.


Di tanto in tanto, c’erano anche tracce di sangue rosso, appartenente agli esseri umani. Spiccavano come sporche e spregevoli macchie, che dissacravano quel santuario ormai in rovina.


<em>Huuu…</em>


Ancora una volta, Yun Che respirò a fondo. Il suo viso recuperò un po’ di colore e la sua vista si fece meno sfocata. Avanzò ancora di qualche passo, camminando con attenzione e in silenzio attraverso quel villaggio distrutto.


Bang!!


Un vecchio albero gravemente danneggiato cadde improvvisamente a terra, rivelando uno Spirito del Legno senza vita che si trovava dietro di esso… era una donna magra e minuta. Sul suo viso anziano e pieno di rughe c’era un’espressione tranquilla.


“Nonnina Qing Ye…” sussurrò Yun Che. Sollevò il suo capo e le chiuse lentamente gli occhi. Era la persona che He Lin rispettava di più in assoluto. Era lo Spirito del Legno più anziano e rispettato di quel piccolo villaggio. Solo poche ore prima, gli aveva persino donato personalmente la Rugiada Miracolosa degli Spiriti del Legno.


“Mi dispiace. Sono io la causa di questo disastro… la prego, riposi in pace.” Sussurrò debolmente Yun Che.


Ormai la catastrofe si era conclusa, quindi non poteva fare altro che scusarsi sinceramente.


Si era calmato un po’, ma percepiva ancora peso soffocante intorno al cuore. Volò in alto e distese la sua percezione spirituale, sperando di trovare almeno un sopravvissuto… magari, qualche Spirito del Legno era stato più fortunato degli altri… anche se ce ne fosse stato uno solo, sarebbe stato sufficiente.


Yun Che vide di fronte a una capanna distrutta il corpo di un uomo di mezza età dal fisico robusto. Anche lui era morto, come gli altri Spiriti del Legno. Tra le mani, stringeva una lancia spezzata, ricoperta da un miscuglio di sangue verde e rosso.


Sulla sua schiena c’era un grosso foro insanguinato… siccome aveva combattuto fino alla morte, non aveva fatto in tempo a distruggere la sua Sfera di Spirito del Legno. Senza dubbio, doveva essere stata estratta con la forza dopo che era morto.


“Signor Qing Mu…”


Yun Che pronunciò gentilmente il suo nome, con le mani tremanti e strette a pugno.


Intorno a lui giacevano gran parte degli Spiriti del Legno adulti. Ognuno di loro era ricoperto di ferite insanguinate, avevano combattuto strenuamente. Avevano tutti gli occhi spalancati, pieni di paura, disperazione e odio… nessuno di loro li aveva chiusi.


Yun Che continuò a volare in silenzio. Più avanti, nel piccolo villaggio, vide uno dopo l’altro gli Spiriti del Legno bambini. Alcuni si stavano abbracciando fra loro, altri si stavano stringendo ai più anziani… il più piccolo di tutti era disteso a terra, e nel suo corpo delicato… era stato conficcato un lungo coltello nero.


Yun Che faceva sempre più fatica a respirare. Distolse a fatica lo sguardo e intravide l’ampio cortile dove aveva trascorso la maggior parte del tempo durante la sua visita di poche ore prima.


Migliaia di fiori erano sparpagliati disordinatamente a terra. Non c’era più nessuna farfalla.


E in fondo alla distesa di fiori, c’erano due bambine strette in un abbraccio. Anche se sui loro corpi non c’erano ferite, ormai non erano più in vita.


Erano morte autodistruggendo le loro Sfere di Spirito del Legno.


Yun Che atterrò accanto a loro e le fissò, con lo sguardo perso nel vuoto: “Fei Yan… Qing He…”


Più indietro, prima della distesa di fiori, c’era un ragazzino disteso a terra. Era ricoperto di ferite brutali, prova del fatto che doveva aver combattuto disperatamente nel tentativo di proteggere le due bambine alle sue spalle.


“Qing… Zhu…”


Finalmente Yun Che stava cominciando a sentirsi soffocare un po’ meno, ma in quel momento rimase di nuovo terribilmente senza fiato e dentro di sé provò un dolore ancora più intenso di prima.


<em>“…vorrei poter vedere con i miei occhi il mondo esterno…”</em>


<em>“Avevo sempre pensato che gli umani fossero spaventosi. Non mi sarei aspettato che il Fratellone Yun Che fosse un essere umano così forte e gentile!”</em>


<em>“Questo è un portafortuna che ho fatto con le mie mani, ti proteggerà…”</em>


<em>“Fratellone Yun Che… tornerai spesso a trovarci…?”</em>


<em>“…”</em>


<em>Qing Zhu… Fei Yan… Qing He…</em>


Stringendosi la testa con una mano e portandosi l’altra al cuore, Yun Che si inginocchiò lentamente. Si sentiva come se fosse stato trafitto alla gola da migliaia di aghi velenosi e cominciò a tremare senza controllo dal dolore.


Solo poche ore prima, lo stavano guardando con ammirazione, con occhi così puri e sinceri. Ascoltavano ogni sua parola, come se temessero di dimenticarsene anche solo una. Yun Che aveva percepito in loro una chiara e profonda speranza, il desiderio di un futuro migliore.


Il destino era stato troppo crudele con loro. Quello che per gli altri bambini della loro età era normale, per loro non era altro che un sogno. Erano soltanto ragazzini, eppure…


“Sono… sono stato io… a causare… tutto questo…”


“Sono… stato io…”


Il suo cuore batteva all’impazzata e si sentiva quasi sul punto di svenire. Si strinse la testa fra le dita, che si conficcarono tutte e cinque nella sua carne, eppure non provò neppure un briciolo di dolore.


Era la seconda volta in vita sua che si sentiva così.


La prima era stata nell’continente Nuvola Azzurra. Aveva perso il suo Maestro, aveva perso Ling’er. Non aveva più nessuno da consolare né che lo consolasse. In preda alla rabbia e impazzito dal dolore, aveva usato la Perla del Veleno Celeste per sterminare ogni abitante di un’intera città…


Dopo averlo fatto, si era sentito schiacciato da un infinito e sconfinato senso di colpa, finendo per trovarsi a un passo dalla totale disperazione…


A quel punto, aveva ucciso milioni di persone, la maggior parte delle quali erano innocenti e non avevano alcun legame con lui né lo odiavano.


Stavolta, erano morti un centinaio di Spiriti del Legno. Anche se non era stato lui a ucciderli, sentì nel suo cuore lo stesso terribile dolore di tutti quegli anni fa.


<em>Perché è dovuto succedere…</em>


<em>Che colpa avevano questi poveri Spiriti del Legno!?</em>


<em>Erano solo troppo deboli e gentili?</em>


<em>No… è stata colpa mia. Se non ci fossi stato io… sono solo un maledetto mostro, porto dolore a chiunque mi incontri, se non ci fossi stato io non sarebbero stati colpiti da questa catastrofe!</em>


<em>È tutta colpa mia!!</em>


<em>Se solo non avessi cercato di comprare una Sfera di Spirito del Legno, se solo non avessi avuto pietà per He Lin e non l’avessi riportato qui, tutto questo…</em>


<em>…</em>


<em>Aspetta un attimo… He Lin!?</em>


Come se gli fosse stata versata addosso una secchiata d’acqua gelida, Yun Che sollevò lo sguardo e si rialzò subito in piedi. Cos’era successo a He Lin? Il suo corpo non era fra quelli. Dov’era finito?


Yun Che spiccò di nuovo il volo e rilasciò il più in fretta possibile la sua percezione spirituale, ispezionando l’intero villaggio degli Spiriti del Legno. Controllò ogni centimetro di terra, ogni foglia d’erba, ogni corpo degli Spiriti del Legno.


Ma non trovò traccia di He Lin.


Yun Che riacquistò rapidamente lucidità. Distese la sua percezione spirituale ancora di più, il più lontano possibile, ma non trovò comunque il cadavere di He Lin. <em>Forse, He Lin è ancora vivo… no, ne sono sicuro. He Lin è sicuramente ancora vivo!</em>


<em>Quelle persone sapevano che He Lin è uno Spirito del Legno Reale, quindi avranno sicuramente voluto catturarlo vivo. E dato che He Lin è l’ultimo maschio di stirpe reale, anche nella più disperata e terribile delle situazioni non si lascerebbe mai morire! Cercherà di sopravvivere a qualsiasi costo! Sì, è ancora vivo!</em>


L’opzione più probabile era che fosse stato catturato e portato via.


Il sangue sul terreno non si era ancora seccato completamente, quindi i colpevoli non potevano essere lontani.


Yun Che volò ancora più in alto e chiuse gli occhi. Poi, si concentrò il più possibile…<em> Devo trovarlo. Devo assolutamente trovarlo!!</em>


Verso est, percepì le tracce di alcuni passi che seguivano un sentiero attraverso la giungla. Riaprì gli occhi e rilasciò di scatto tutta la sua Energia Misteriosa, dirigendosi in quella direzione come un fulmine.
                                


                                



