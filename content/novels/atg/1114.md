---
weight: 1114
title: Capitolo 1114 – Novità sull’Erba dell’Imperatore Immortale
pubDate: 2025-02-03T07:52:46.916Z
tags:
    - atg
---


<strong><em>Capitolo regolare, 0 in coda, 0/10 donazione</em></strong>


<strong><em>-Alstor</em></strong>






Le ferite di Yun Che si erano stabilizzate e aveva un colorito decisamente migliore. All’improvviso, si ricordò della misteriosa pietra grigia che aveva trovato sul corpo di Lei Qianfeng e la prese dalla Perla del Veleno Celeste: “Signorina, Ruyan, ho trovato questa sul cadavere di Lei Qianfeng, quindi non credo che sia una Pietra Profound qualsiasi. Per caso la riconosce e sa dirmi cos’è?”


Non appena vide la giada grigiastra fra le dita di Yun Che, Ji Ruyan inarcò le sopracciglia, come se non osasse credere ai suoi occhi. La prese con attenzione fra le mani e, dopo averla osservata per un po’, sollevò lo sguardo esclamando: “Una Pietra Illusoria del Vuoto!”


Ji Ruyan possedeva una conoscenza molto vasta. Aveva visto innumerevoli tesori e rarità, eppure aveva avuto una reazione così intensa. Yun Che, quindi, le chiese subito: “Cos’è una Pietra Illusoria del Vuoto? A cosa serve?”


Ji Ruyan sollevò una mano, ancora con un’espressione scioccata sul volto: “Soltanto per il loro numero, una Pietra Illusoria del Vuoto è già di per sé migliore e più preziosa persino di una Divina Giada del Budda delle Nove Stelle. Ce ne sono molte di meno. Inoltre, non possono formarsi nuove Pietre Illusorie del Vuoto, ogni volta che se ne usa una ce ne sarà per sempre una in meno in tutto il Caos Primordiale.”


Yun Che era incredulo… <em>Ancora migliore e più preziosa della Divina Giada del Budda delle Nove Stelle!?</em>


“Sull’origine delle Pietre Illusorie del Vuoto ci sono due differenti ipotesi. La prima afferma che vennero create dalla Spina dell’Universo, uno dei Tesori Celesti. Per la seconda, invece, è la Spina dell’Universo a essere nata da un’enorme pietra Illusoria del Vuoto. Dopodiché, quella gigantesca Pietra andò in pezzi e i suoi frammenti si sparpagliarono per tutto il Caos Primordiale, diventando le Pietre Illusorie del Vuoto. Non importa quale di queste due ipotesi sia quella corretta, solo una cosa è certa… le Pietre Illusorie del vuoto possiedono un potere spaziale allo stesso livello della Spina dell’Universo – anche se si possono utilizzare una volta sola.”


La Spina dell’Universo era considerata fra i sei migliori Tesori Celesti. In quanto alle capacità legate allo spazio, era il più potente di tutti.


“Con una Pietra Illusoria del Vuoto, se dovesse trovarsi in pericolo di vita le basterà frantumarla. Con l’energia spaziale che verrà rilasciata, potrà teletrasportarsi al sicuro.” Spiegò Ji Ruyan.


“Beh… non sembra diversa da qualsiasi altra Pietra Profound spaziale o Formazione Profound di teletrasporto, che potrebbero ottenere lo stesso risultato.” Commentò Yun Che, senza troppa convinzione.


“Ovviamente, non è così.” Ji Ruyan scosse la testa: “Teletrasportarsi con mezzi ordinari consuma troppa energia. Maggiore la distanza, maggiori saranno il consumo di energia, il tempo di attivazione e il rischio di incappare in pericolose tempeste spaziali. Invece, le Pietre Illusorie del Vuoto possono teletrasportare a qualsiasi distanza in un solo istante, portando l’utilizzatore in qualsiasi punto del Caos Primordiale. Anche viaggiare dal punto più a nord a quello più a sud dell’intero universo richiederebbe soltanto una frazione di secondo.”


“Inoltre, i normali teletrasporti lasciano sempre delle tracce e un avversario potente potrebbe seguirle facilmente. Le Pietre Illusorie del Vuoto, invece, non lasciano alcuna traccia e persino un nemico estremamente abile nella manipolazione delle leggi dello spazio non potrebbe rintracciare l’utilizzatore.”


Quando ebbe finito di parlare, inarcò un sopracciglio e mormorò: “Che strano, com’è possibile che Lei Qianfeng avesse una Pietra Illusoria del Vuoto… e perché non l’ha usata prima di morire?”


“In pratica, è come avere una seconda vita?” domandò Yun Che.


“Esatto, si tratta del modo più sicuro per salvarsi la vita in tutto il Regno degli Dei.” Ji Ruyan ridacchiò: “Se un giorno dovesse essere messo alle strette da qualcuno di forte quanto un Realm King, potrà fuggire facilmente. Mi congratulo con lei, signore, per aver trovato un tesoro così incredibile. A quanto pare, qualcuno veglia su di lei.”


“Umpf.” In alto nel cielo, Piccola Jasmine si toccò la punta del naso e sbuffò infastidita.


“L’unico svantaggio è che non si ha alcun controllo sulla destinazione del teletrasporto. È impossibile prevedere dove si verrà portati. Del resto, un potere spaziale dello stesso livello della Spina dell’Universo non è affatto qualcosa le persone comuni possano controllare.”


Dopo aver ripreso la Pietra Illusoria del Vuoto, Yun Che si sentì molto più sicuro. Quella strana roccia che aveva preso dal cadavere di Lei Qianfeng si era rivelata un tesoro davvero straordinario.


Inoltre, ora aveva sia la Divina Giada del Budda delle Nove Stelle che quelle due Pietre Profound dell’Immagine, grazie alle quali se necessario avrebbe potuto esercitare una terribile pressione sul Divino Regno Marziale… Lei Qianfeng era una persona spregevole e aveva commesso innumerevoli crimini orrendi, ma dopo la sua morte… era praticamente diventato l’angelo custode di Yun Che!


“Ci sono novità riguardo all’Erba dell’Imperatore Immortale?” chiese Yun Che.


Ji Ruyan scosse la testa: “Mio padre sta facendo del suo meglio. Non si preoccupi, è nato e cresciuto nella Gilda dei Mercanti Piuma Nera, che ritiene sacri i debiti e le promesse, quindi non potrà mai ignorare l’aiuto che ci ha concesso. A dire il vero, in questi giorni si lamenta costantemente dicendo di non sapere come ringraziarla a dovere. Qualsiasi richiesta abbia, mio padre farà sicuramente tutto ciò che può per soddisfarla. Probabilmente vuole trovare l’Erba dell’Imperatore Immortale ancora più di lei. Quindi, la prego di non preoccuparsi, entro un anno otterremo sicuramente dei risultati.”


Yun Che annuì con gratitudine: “Grazie dell’aiuto.”


Ji Ruyan sorrise lievemente e scosse la testa. Guardò Yun Che con i suoi occhi meravigliosi e chiese, senza preavviso ma a bassa voce: “Potrei chiederle l’onore di sapere il suo vero nome, Signor Ling Yun?”


Il suo sguardo era limpido come l’acqua e grazioso come le nuvole. Era assolutamente sincera.


“Yun… Che.” Rispose lentamente Yun Che, senza molta preoccupazione.


All’inizio aveva usato un nome falso perché temeva che qualcuno del Regno della Canzone Glaciale scoprisse dove si trovava. Ma durante quel periodo nel Regno Darkya, fra lui e Ji Ruyan si era formata parecchia fiducia. Quindi, non sentì il bisogno di continuare a nasconderle il suo vero nome.


Le labbra della donna si strinsero debolmente e il suo sguardo divenne radioso. Rispose con gentilezza: “Ruyan ricorderà questo nome per il resto della sua vita…”


“Cognato!”


Proprio quando Ji Ruyan finì di parlare, si sentì arrivare dall’alto la voce acuta e penetrante di una ragazzina, che sorprese sia lei che Yun Che. Piccola Jasmine atterrò e corse accanto a Yun Che: “Cognato, cosa stai facendo? Perché sei ancora ferito?”


“…” Ji Ruyan aveva la bocca spalancata. Guardò quella ragazzina simile a una principessa delle favole, con indosso un abito multicolore, e balbettò: “Signore, l’ha appena chiamata… cognato?”


Piccola Jasmine sembrò notarla solo in quel momento e si voltò verso di lei, guardandola con aria sospettosa: “Eh? Cognato, chi è questa zietta?”


Prima ancora che Yun Che o Ji Ruyan potessero reagire, Piccola Jasmine gridò improvvisamente a squarciagola: “AHH! Cognato, tu… tu… ci stai davvero provando con un’altra donna alle spalle della sorellona! Come puoi essere così cattivo!? La sorellona ti tratta sempre così bene, ti ha sempre amato così tanto da sopportare un sacco di ingiustizie. Ma tu non ti preoccupi per lei, anzi, cerchi pure di conquistare un’altra donna! Sei così crudele! Wuu… povera sorellona…”


“Sorellina,” fin da quando Piccola Jasmine era comparsa, Ji Ruyan aveva avuto la sensazione di esserle leggermente sgradita: “Io e il Signore non…”


“Cognato!” Piccola Jasmine ignorò quello che stava dicendo e continuò a sgridare a gran voce Yun Che: “Cosa dirai alla sorellona, quando lo scoprirà!? Questa donna non è soltanto più vecchia della sorellona, è anche più brutta di lei… e… e…. non è affatto dolce quanto lei! Eccetto il fatto che ha le tette un po’ più grandi, cos’ha di meglio della sorellona!? T-t-tu… hai davvero… adesso vado a casa e lo dico alla sorellona. Scommetto che non ti rivolgerà mai più la parola.”


“…” Ji Ruyan si alzò in piedi, con le labbra incurvate in un leggero sorriso: “Signore, mi sembra che debba occuparsi di alcune faccende personali. Me ne andrò subito. Non appena avrò notizie, la contatterò immediatamente.”


Mentre Piccola Jasmine continuava a sgridare incoerentemente Yun che, Ji Ruyan volò via.


Yun Che distese una mano e coprì l’insopportabile bocca di Piccola Jasmine: “Va bene, adesso ne ho abbastanza. Smettila con questa recita.”


Slap! Piccola Jasmine diede uno schiaffo al braccio di Yun Che, allontanandolo, con un’espressione infuriata. Gonfiò le guance e sbottò: “Quale recita!? Che rapporto c’è fra te e quella donna? Dimmelo subito! Sei stato tu a sedurre lei, o lei a sedurre te?”


“Non essere ridicola, fra noi non c’è il tipo di relazione a cui stai pensando…”


“Sciocchezze! Altrimenti, perché eravate seduti così vicini e la vostra conversazione era così allegra, Umpf!?”


Yun Che roteò gli occhi all’indietro: “D’accordo, d’accordo, d’accordo. Se vuoi, fingi pure che ci stessi provando con lei, ma comunque cosa avrebbe a che fare con te?”


“Come potrebbe non avere a che fare con me!” la voce di Piccola Jasmine divenne di un’ottava più acuta: “Sei mio cognato, hai già la mia sorellona, come puoi andare in giro a sedurre altre donne!?”


“Hahahaha…” Yun Che scoppiò a ridere: “Ragazzina, anche se ti sei calata nella parte così bene da perdere il senso della realtà, dovresti sapere comunque che, come ti ho già detto, Jasmine non è mia moglie ma la mia maestra!”


“Eh?” Piccola Jasmine sembrava sorpresa, sbatté le ciglia qualche volta e disse a voce più bassa: “Dici… dici davvero? Perché non me lo ricordavo? Ah, non importa! Ormai ho cominciato a chiamarti cognato, quindi non devi avvicinarti a nessun’altra donna… dico sul serio, non hai neppure il permesso di avvicinarti!”


“…” Yun Che fece un passo in avanti, avvicinò lentamente il suo volto a quello di Piccola Jasmine, e rispose: “Sei in grado di trovarmi ogni volta che vuoi… ma non ti chiederò come fai. Però, chissà perchè ho la sensazione che tu abbia un motivo ben preciso per voler passare del tempo con me… chi sei davvero?”


Di fronte allo sguardo serio di Yun Che, Piccola Jasmine si sentì piuttosto imbarazzata ma non smise di guardarlo negli occhi. Era come se nelle sue pupille si stessero riflettendo due stelle luminose: “Ovviamente perché sono la tua stupenda e adorabile cognata! Dato che sei mio cognato, dovresti fare il bravo e obbedirmi. Non avvicinarti più a quella donna… anzi, non avvicinarti a nessuna donna, altrimenti… Umpf!”


Lanciò a Yun Che un’occhiata minacciosa, come per avvertirlo. Poi, si voltò e se ne andò senza neanche voltarsi.


“…” Guardando nella direzione in cui se n’era andata, Yun Che corrugò la fronte e si perse nei suoi pensieri.


Ripensando alla prima volta che aveva incontrato Piccola Jasmine, gli sembrò che fosse stata in effetti una completa coincidenza, un incontro casuale come tanti altri. Tuttavia, in seguito tutto ciò che riguardava quella ragazzina aveva cominciato a diventare strano.


“Chi diavolo è?” pensò ancora una volta Yun Che.


Yun Che dopo essere arrivato nel Regno degli Dei aveva intrapreso molto rapidamente la Via Divina. Poco dopo, grazie allo Yin Vitale della Fenice di Ghiaccio di Mu Xuanyin aveva raggiunto direttamente il Divine Soul Realm. Quella crescita improvvisa, sommata al fatto che non c’era nessuno a guidarlo, aveva fatto sì che la sua comprensione della Via Divina fosse terribilmente scarsa.


Dopo due mesi di allenamento nella Catena Montuosa dell’Anima Nera, la sua forza misteriosa non aveva ancora fatto alcun progresso. Yun Che alla fine se ne accorse, perciò smise di allenarsi e preferì invece meditare e tentare di comprendere in profondità le leggi che governavano l'Energia Misteriosa al Divine Soul Realm.


Se Jasmine o Mu Xuanyin fossero state al suo fianco, grazie al loro aiuto e alle sue capacità di comprensione innate avrebbe raggiunto rapidamente i livelli successivi. Anche senza l’aiuto di medicinali o altri tesori, la sua forza misteriosa sarebbe cresciuta enormemente, molto più in fretta di quella dei normali praticanti del mistero. Ma da solo… non aveva neppure stabilizzato la sua Energia Misteriosa quando era al Divine Origin Realm, quindi tentare di progredire nel Divine Soul Realm senza nessun aiuto era terribilmente difficile. La sua forza misteriosa era unica e il suo corpo conteneva innumerevoli segreti che nessun altro doveva scoprire, perciò rinunciò all’idea di chiedere aiuto a qualcun altro. Di conseguenza, a causa della sua scarsa comprensione e conoscenza della Via Divina i suoi progressi erano estremamente lenti.


Prima di accorgersene, Yun Che aveva già trascorso cinque mesi nella Catena Montuosa dell’Anima Nera.


La sua forza misteriosa era ancora al secondo livello del Divine Soul Realm. Non aveva ancora fatto alcun progresso.


“Sigh.”


Aprendo gli occhi, Yun Che si abbandonò a un lungo sospiro: “Allenarsi nella Via Divina è davvero difficile. Quando ero ancora nel Regno della Canzone Glaciale non me n’ero accorto, ma ora che ho lasciato la Maestra… sigh…”


Munch crunch crunch! Munch crunch crunch!


Hong’er stava mangiando boccone dopo boccone una spada dall’intensa aura divina, come se fosse un morbido e delizioso gelato. Hong’er disse a bocca piena, senza smettere di masticare: “Maestro, perché non torni là? Era tutto così bianco, mi piaceva davvero un sacco.”


“Se tornassi là, la mia Maestra mi ucciderebbe. E se io morissi, prima o poi anche tu moriresti di fame.” Ripensando a quello che era successo nell’Arca Primordiale Misteriosa, alle grida di Mu Xuanyin e al suo stato delirante, Yun Che inspirò a fondo e si asciugò la fronte dal sudore: “A quanto pare, per ora devo solo cercare l’Erba Immortale dell’Imperatore.”


All’improvviso, Yun Che percepì un’intensa fluttuazione di Energia Misteriosa nella sua Giada di Trasmissione del Suono e la afferrò rapidamente.


“Signore, ci sono novità sull’Erba dell’Imperatore Immortale!”
                                


                                



