---
weight: 1192
title: Capitolo 1192 – Agire o Morire
pubDate: 2025-02-03T07:52:46.926Z
tags:
    - atg
---


<strong>Capitolo regolare, 5 in coda, 0/10 donazione
-Alstor</strong>






“Hoo…” Lu Lengchuan, ai posti del Regno del Cielo Velato, emise un lungo sospiro.


Non era neanche lontanamente al livello di Luo Changsheng. Non poteva tenere testa neppure a Jun Xilei o Shui Yingue. Sapeva bene di essere il più debole dei quattro Giovani Divini della Regione Orientale e che in molti pensavano non fosse degno di quel titolo, sostenendo che i Giovani Divini fossero in realtà solo tre.


Tuttavia, questo non aveva mai fatto arrabbiare Lu Lengchuan. Non era soltanto il più debole fra i quattro, ma anche il più vecchio. Ecco perché lui stesso credeva che avrebbe perso quel titolo entro al massimo cento anni.


Eppure, la battaglia fra Luo Changsheng e Jun Xilei gli aveva fatto realizzare che… non sarebbe stato necessario aspettare cento anni. Non era già più degno di essere considerato un loro pari.


“A quanto pare, sono nato nella miglior generazione possibile.” Commentò Lu Lengchuan, prendendosi in giro da solo, ma con un sincero e tranquillo sorriso.


Nel frattempo, ai posti del Regno Luce di Gemma, Shui Yingyue si perse nei suoi pensieri e non disse nulla per parecchio.


“Sorellona?” Shui Meiyin la fissò con occhi impazienti.


“Per tutto il tempo, ero sicura di essere io a nascondere la mia reale forza. Ma…” Shui Yingyue sollevò lo sguardo e disse con serietà: “A quanto pare, la mia battaglia contro Jun Xilei sarà molto difficile.”


Shui Meiyin sbatté le palpebre: “Sorellona, è una mia impressione o ti sei dimenticata di una cosa importantissima?”


“?” Shui Yingyue la fissò, confusa.


“La tua prossima avversaria sono io, Sorellona!” l’espressione di Shui Meiyin divenne improvvisamente molto seria.


“Ah?” sulle labbra di Shui Yingyue comparve un meraviglioso sorriso: “Hai ragione. Me n’ero quasi scordata.”


Distese una mano e accarezzò i lunghi e morbidi capelli neri di Shui Meiyin, guardandola con affetto: “Non ci affrontiamo sul serio da parecchio tempo, Meiyin.”


“Allora, chi credi che vincerà?” Shui Meiyin sorrise.


Shui Yingyue scosse la testa: “Non lo so. Come minimo, non sono del tutto sicura di poterti battere.”


Pensando al suo successivo scontro con Jun Xilei era diventata scura in volto, ma la possibilità di perdere contro sua sorella minore la fece, al contrario, sorridere leggermente con orgoglio.


Seduto accanto a loro due, il Realm King del Regno Luce di Gemma ascoltò in silenzio e sorridendo la discussione fra le sue figlie, senza interromperle. Indipendentemente da chi fra loro avesse vinto, sarebbe stato in ogni caso un risultato fantastico.


La vita sentimentale del Realm King del Regno Luce di Gemma poteva essere considerata una strana storia, unica nel suo genere. Attualmente aveva centouno figli, ma i primi novantanove di loro erano tutti maschi. Le sue due figlie femmine erano nate entrambe soltanto meno di trent’anni prima.


Anche sommando tutti e novantanove i suoi figli, non sarebbero stati neppure lontanamente paragonabili alle sue due figlie.


Shui Meiyin, in particolare, era così incredibile da non poter essere quasi descritta a parole. Sebbene avesse solo quindici anni, era già il più grande orgoglio della sua vita. Era così straordinaria che a volte lui stesso dubitava di essere degno di essere suo padre – era davvero sua figlia?


Shui Meiyin, ovviamente, era cresciuta venendo adorata da tutti. I suoi genitori non erano i soli a viziarla; anche i suoi novantanove fratelli avrebbero letteralmente scalato una montagna di lame o attraversato un oceano di fuoco, se fosse stata lei a chiederlo. Nonostante questo, Shui Meiyin non era affatto arrogante. Ancora meglio, sembrava avere la capacità di affascinare e spingere chiunque a proteggerla. Era una dote così spiccata da essere quasi demoniaca.


“Ora si terrà la seconda battaglia del terzo round del Gruppo dei Vincitori, Shui Meiyin contro Shui Yingyue, entrambe dal Regno Luce di Gemma!”


Senza dubbio, tutti erano impazienti di assistere allo scontro fra le due stelle del Regno Luce di Gemma. Persino l’Onorevole Qu Hui stava guardando le sorelle con un uno strano bagliore negli occhi.


“Andiamo.”


Shui Yingyue volò fino al Palco degli Dei tenendo la sorella per mano. Poi, la spinse delicatamente, separandosi da lei mentre atterravano da parti opposte del palco – sembravano due farfalle, una blu e una nera.


“Iniziate.”


Anche se normalmente l’Onorevole Qu Hui aveva un’aria seria e severa, stavolta la sua voce fu eccezionalmente calma, addirittura gentile. Osservò principalmente Shui Meiyin, con un’espressione carica di ammirazione, incredulità e affetto. Sapeva che, una volta, l’Imperatore dell’Eternità aveva visitato di persona il Regno Luce di Gemma proprio perché voleva che diventasse la sua discepola personale. Era l’unica persona che avesse mai ricevuto un tale onore, così come l’unica che avrebbe mai potuto essere nella posizione di rifiutare.


Oltre al suo talento straordinario, Shui Meiyin era anche particolarmente graziosa. Anche se fosse rimasta ferma senza fare nulla, chiunque l’avesse guardata si sarebbe sentito lentamente liberato da ogni agitazione e avrebbe cominciato a sorridere senza rendersene conto. Alla fine, si sarebbe sentito così affezionato a lei da non riuscire a distogliere lo sguardo, anche senza conoscerla.


Si sentì un debole tintinnio, mentre Shui Yingyue sfoderava la sua spada, chiamata “Luna Sommersa”. In quello stesso istante, dell’acqua cominciò a scorrere intorno alla lama.


Shui Meiyin, tuttavia, non si mosse di un centimetro. Corrugò leggermente le sopracciglia, come se avesse voluto dire qualcosa, ma esitò. Dopo qualche secondo, si voltò finalmente verso l’Onorevole Qu Hui e gli chiese: “Nonnetto Qu Hui, posso arrendermi?”


Shui Yingyue: “…”


“Huh?” L’Onorevole Qu Hui si sentì preso alla sprovvista: “Certo che puoi, ma… posso chiederti perché vuoi farlo?”


“Beh…” rispose seriamente Shui Meiyin: “Poco fa stavo riflettendo attentamente su questo incontro, e non credo davvero di poter battere mia sorella perché lei è veramente forte. Se per sbaglio mi colpisse e mi facessi male… credo sia meglio che mi arrenda subito.”


L’Onorevole Qu Hui non sorrideva ormai da chissà quanti anni, ma in quel momento si sentì davvero tentato di farlo, mentre osservava l’espressione innocente di Shui Meiyin. Lanciò un’occhiata con la coda dell’occhio al Realm King del Regno Luce di Gemma e si accorse che stava sorridendo, radioso.


“…” Shui Yingyue non disse nulla. Era chiaro che neppure lei volesse combattere contro la sorella.


“Shui Meiyin, te lo chiederò di nuovo. Sei sicura di volerti arrendere?” chiese l’Onorevole Qu Hui.


“Mn, mi arrendo.” Annuì Shui Meiyin.


“D’accordo.” Rispose l’Onorevole Qu Hui a bassa voce, siccome gli dispiaceva molto di non poter assistere alla battaglia fra le due sorelle. Poi, dichiarò: “Shui Meiyin si è arresa di sua spontanea volontà ed entrerà nel Gruppo degli Sconfitti. Domani combatterà nel sesto round di quel gruppo!”


“Shui Yingyue ha vinto. Dopodomani combatterà nell’ultimo round del Gruppo dei Vincitori!”


Sebbene l’incontro fra le due sorelle, che tutti attendevano con entusiasmo, si fosse concluso in maniera così inaspettata, in realtà nessuno era troppo sorpreso. Dopotutto, erano sorelle.


Le battaglie del Gruppo dei Vincitori si erano concluse, con il passaggio di Shui Meiyin e Jun Xilei al Gruppo degli Sconfitti. Quindi, rimanevano solo due concorrenti nel Gruppo dei Vincitori – Luo Changsheng e Shui Yingyue.


Il loro incontro sarebbe stato anche la finale del Gruppo dei Vincitori.


“Sorellona, fai del tuo meglio nel prossimo incontro!” disse Shui Meiyin per incoraggiare la sorella, dopo essere tornata con lei ai loro posti.


Shui Yingyue annuì leggermente. Sapeva di non essere all’altezza di Luo Changsheng, e che sicuramente due giorni dopo sarebbe stata sconfitta… l’unica reale avversaria che le restava da affrontare era Jun Xilei.


Dopo una breve pausa, cominciarono ufficialmente gli incontri del Gruppo degli Sconfitti.


Nel primo, Meng Duanxi affrontò Chao Feng. I due erano allo stesso livello, fu uno scontro equilibrato, e dopo una feroce battaglia durata quasi due ore Meng Duanxi riuscì finalmente a vincere, raggiungendo i primi sei posti in classifica. Il viaggio di Chao Feng nella Battaglia degli Dei si concluse quel giorno.


Non appena l’incontro fra Meng Duanxi e Chao Feng si concluse, lo sguardo di Yun Che si fece improvvisamente concentrato, e si sentì ribollire il sangue nelle vene dall’entusiasmo.


Anche Lu Lengchuan si voltò verso di lui, e i loro sguardi si incrociarono, generando quasi delle scintille invisibili. Era chiaro che fossero impazienti di affrontarsi l’un l’altro.


“Ora si terrà la seconda battaglia del quinto round del Gruppo degli Sconfitti: Lu Lengchuan del Regno del Cielo Velato contro Yun Che del Regno della Canzone Glaciale!”


Innumerevoli sguardi si posarono su Yun Che. Non appena l’Onorevole Qu Hui ebbe finito di parlare, lui e Lu Lengchuan spiccarono il volo e atterrarono contemporaneamente sul Palco degli Dei.


Tutti i membri del Regno della Canzone Glaciale e di quello del Dio della Fiamma erano in assoluto silenzio. Infatti, sapevano che quello sarebbe stato l’ultimo incontro di Yun Che. Tuttavia, i suoi risultati straordinari avevano portato grande prestigio al Regno della Canzone Glaciale; avrebbe potuto esserne orgoglioso per il resto della vita. Ecco perché non si sentivano per nulla tristi, anche se erano nervosi per lui.


Solo Mu Bingyun era ancora molto scura in volto. Sebbene credeva che Yun Che sarebbe stato sconfitto – ma non senza difendersi con onore – sapeva anche che non era disposto a perdere per nessun motivo al mondo.


“Che l’incontro abbia inizio!”


Boom!!


La Lancia Separa Cielo e la Spada Colpo Celeste Nemesi dei Diavoli comparvero contemporaneamente fra le mani dei loro rispettivi proprietari, mentre sia Lu Lengchuan che Yun Che rilasciarono all’istante tutta la loro Energia Misteriosa… ma anziché ghiaccio, da Yun Che eruppero delle fiamme dorate che trasformarono subito il Palco degli Dei in un inferno incandescente.


Tutti i discepoli e gli Anziani delle sette del Corvo Dorato, della Fenice e dell’Uccello Vermiglio fissarono Yun Che con gli occhi spalancati. Erano così scioccati che quasi caddero dalle loro sedie.


“F-f-f-f-f-f-fiamme del Corvo Dorato!?!?”


“Q-q-q-q-q-questo…”


Huo Rulie era l’unico che non sembrava affatto sorpreso. Si voltò leggermente verso gli altri e disse, con incredibile indifferenza: “Smettete di fare confusione per niente e restate in silenzio.”


La calma innaturale di Huo Rulie non fece altro che stupire ancora di più la folla. Yan Juehai gli chiese frettolosamente: “Cosa succede, Maestro della setta Huo? Yun Che…”


Huo Rulie fece un cenno con la mano e lo interruppe subito: “Potremo parlarne una volta tornati al Regno del Dio della Fiamma.”


“…” Yan Juehai aggrottò la fronte, ma non disse nient’altro. Al contrario, tornò a concentrarsi su Yun Che.


Huo Rulie fingeva di essere calmo di fronte a tutti, ma in realtà anche lui era travolto da un turbinio di emozioni. Se Yun Che non fosse andato personalmente da lui il giorno prima, per mostrargli le sue Fiamme del Corvo Dorato, probabilmente in quel momento sarebbe stato il primo a restare così tanto a bocca aperta che la sua mandibola sarebbe caduta a terra.


“Fiamme del Corvo Dorato… sono davvero le Fiamme del Corvo Dorato!”


“Ma Yun Che non è un discepolo del Regno della Canzone Glaciale? Negli scontri precedenti ha chiaramente usato il Canone della Fenice di Ghiaccio! Come diavolo è possibile che possieda quelle Fiamme?”


“Quindi utilizza… utilizza fuoco e ghiaccio!? Esiste davvero qualcuno che utilizza sia fuoco che ghiaccio?”


Ovviamente, gli spettatori rimasero scioccati dalla rivelazione. Persino gli Imperatori Divini vennero colti piuttosto di sorpresa.


“Utilizza sia fuoco che ghiaccio? Questo sì che è raro.” Commentò l’Imperatore dell’Eternità.


Gli Elementi per la loro stessa natura tendevano a respingersi a vicenda, ma chi era abbastanza talentuoso e geniale poteva manipolarne più di uno alla volta. Tuttavia, il fuoco e il ghiaccio erano completamente opposti. Non era solo quasi impossibile padroneggiarli entrambi alla perfezione, ma anche se fossero stati utilizzati insieme forzatamente non avrebbero fatto altro che entrare in contrasto, ostacolarsi e diminuire a vicenda il loro potere. Quindi, era molto più conveniente scegliere solo l’uno o l’altro, e si sarebbero ottenuti risultati decisamente migliori.


Di conseguenza, anche se qualcuno nasceva con la dote straordinaria di poterli utilizzare entrambi, non li studiava comunque tutti e due approfonditamente. I pochi che lo facevano, venivano semplicemente considerati degli sciocchi.


“Non si tratta semplicemente dell’utilizzo sia del ghiaccio che del fuoco.” Disse l’Imperatore del Brahma: “Il Canone della Fenice di Ghiaccio richiede il suo Sangue Divino, e lo stesso vale per le Fiamme del Corvo Dorato. Quindi, Yun Che ha chiaramente due tipi diversi di Sangue Divino all’interno del suo corpo!”


“Yun Che è il discepolo diretto del Realm King della Canzone Glaciale, quindi è ovvio che abbia ricevuto il Sangue della Fenice di Ghiaccio. Tuttavia… donare del Sangue Divino a qualcuno che non fa parte del proprio setta è un grande tabù. Perché mai il Regno del Dio della Fiamma avrà deciso di concedergli il Sangue del Corvo Dorato?”


Gran parte del pubblico si voltò verso Huo Rulie, soltanto per scoprire che era ancora seduto al suo posto, assolutamente calmo e per nulla stupito. Quel suo atteggiamento convinse subito tutti del fatto che fosse stato proprio lui a donare a Yun Che il Sangue del Corvo Dorato… del resto, nessun altro avrebbe potuto.


“Heh.” Cang Shitian ridacchiò: “Cosa c’è di strano? Persino io sarei disposto a infrangere tutte le mie regole per un mostro come lui, figurarsi quelli del Regno del Dio della Fiamma!”


Anche se aveva usato di proposito un tono bizzarro ed eccentrico, la logica dietro alle parole di Cang Shitian era assolutamente salda.


Sul Palco degli Dei, l'Energia Misteriosa di Yun Che crebbe vertiginosamente in pochi istanti. Anima Malvagia, Cuore Ardente, Purgatorio e Tuono. Raggiunse all’istante il massimo della sua forza e scattò verso Lu Lengchuan come una freccia scagliata da un arco.


Poteva restare in quello stato solamente per tre minuti e, se non fosse riuscito a sconfiggerlo entro quel limite di tempo, avrebbe sicuramente perso. Non doveva solamente concludere la battaglia il più in fretta possibile, non doveva assolutamente neppure dare a Lu Lengchuan la possibilità di attivare la sua Sacra Barriera del Drago Brillante! Neppure il primo strato!
                                


                                



