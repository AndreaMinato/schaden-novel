---
weight: 1213
title: Capitolo 1213 – Una Regina della Spada Non Deve Essere Umiliata
pubDate: 2025-02-27T08:14:48.753Z
tags:
    - atg
---


<em><strong>Capitolo regolare, 1 bonus in coda, 0/10 donazione</strong></em>
<em><strong>-Alstor</strong></em>






“Distrutto… l’ha distrutto!?”


“Il Dominio della Spada Assoluta è andato completamente a pezzi! E Yun Che non ha subito neppure una ferita?”


“Dev’essere… dev’essere perché Jun Xilei era già in pessime condizioni.”


A cinque chilometri di distanza, Jun Xilei cadde a terra e indietreggiò di una decina di passi. Le fiamme intorno al suo corpo si erano appena spente, quando venne raggiunta dall’alto dal successivo colpo della Spada Colpo Celeste Nemesi dei Diavoli.


Clang!!


Luce Nebbiosa e la Spada Colpo Celeste Nemesi dei Diavoli per la prima volta si scontrarono fisicamente. Sotto l’effetto del devastante ed esplosivo contraccolpo, Yun Che venne scagliato lontano e anche Jun Xilei dovette indietreggiare di parecchio, per poi sputare un fiotto di sangue dalla bocca. Era estremamente pallida e prima ancora che potesse riprendere il fiato, la Manifestazione Divina del Corvo Dorato giunse dal cielo, portando con sé un vero e proprio mare di fiamme ustionanti.


Quelle Fiamme del Corvo Dorato, che contenevano solo metà del potere di Yun Che, normalmente per lei non avrebbero rappresentato alcuna minaccia, ma era già rimasta gravemente ferita in seguito al primo attacco. Attivare il Dominio della Spada Assoluta aveva causato altri danni ai suoi organi interni, e quando era stato distrutto aveva subito un ulteriore violento contraccolpo. Era riuscita a malapena a contrastare l’attacco diretto di Yun Che, mentre il suo inevitabile e imminente collasso si avvicinava…


In quel momento, per lei la Manifestazione Divina del Corvo Dorato era un incubo terrificante.


Avvolta dall’esplosione di fiamme, Jun Xilei gridò di nuovo e venne scaraventata via del fuoco, atterrando molto lontano.


Spense ancora una volta le lingue di fuoco sulla sua pelle e si rialzò a fatica, ma subito dopo avvertì delle convulsioni incontrollabili all’interno del suo corpo. Cominciò a vomitare sangue di un rosso acceso, a grandi boccate. Man mano che sanguinava, si sentiva sempre più debole e alla fine cadde a terra, senza riuscire a rialzarsi per parecchio tempo.


Il suo sguardo, inizialmente gelido, era spento e sfocato… neppure nei suoi sogni più assurdi avrebbe mai immaginato che sarebbe rimasta ferita così gravemente dopo aver combattuto contro Yun Che per così poco tempo.


“Ah.” Jun Wuming chiuse gli occhi, abbandonandosi a un lungo sospiro.


In fin dei conti, Jun Xilei aveva comunque sottovalutato il suo avversario… anzi, era meglio dire che il suo odio per Yun Che si era rivelato troppo grande e le aveva fatto completamente perdere ragione, così lui aveva potuto sfruttare la situazione a suo vantaggio.


Se solo avesse lasciato da parte il suo odio e avesse combattuto con tutte le sue forze, tutto ciò non sarebbe successo, nonostante l’immensa crescita della forza di Yun Che durante quei tre giorni.


Il contraccolpo causato dalla distruzione del Dominio della Spada Assoluta non era poi così terribile, e neppure l’attacco della Manifestazione Divina del Corvo Dorato avrebbe dovuto essere una minaccia per lei, ma siccome era già in pessime condizioni, si era verificata una reazione a catena che aveva portato le sue ferite a peggiorare ulteriormente. Ormai, per lei era impossibile capovolgere la situazione.


Se avesse perso l’incontro, si poteva tranquillamente affermare che sarebbe stata una terribile occasione sprecata. Jun Xilei era destinata a far tremare l’intero Regno degli Dei con la sua maestria nella Via della Spada. Il fatto che fosse riuscita soltanto a creare un piccolo Dominio della Spada Assoluta, senza poi poter continuare a combattere, sarebbe stato per lei una crudele lezione. Al contrario, per Yun Che quello era un momento di gloria. Non aveva soltanto dato prova di fronte a tutti del suo talento sbalorditivo per la via del mistero, ma aveva anche dimostrato chiaramente che in quanto ad astuzia era su un livello completamente diverso da Jun Xilei.


Yun Che non approfittò della situazione per scagliare Jun Xilei oltre i confini del Palco degli Dei. Al contrario, trascinò accanto a sé la Spada Colpo Celeste Nemesi dei Diavoli, dirigendosi verso di lei a passo sicuro e senza fretta. Il Corvo Dorato fluttuava nel cielo sopra di lui, in tutto il suo feroce splendore.


Percependo che Yun Che si stava avvicinando, Jun Xilei sollevò lentamente un braccio, con negli occhi un odio freddo e altezzoso. I suoi denti bianchi come la giada erano macchiati di sangue, ma li digrignò e mormorò: “Spregevole… malvagio…”


“Spregevole? Hah…” Yun Che ridacchiò con indifferenza: “Quando hai sconfitto Huo Poyun con un solo colpo spietato, facendo a pezzi il suo onore e calpestando la sua dignità e la sua autostima, perché non ti è venuta in mente la parola ‘spregevole’?”


“Se solo non avessi voluto fare lo stesso con me, per distruggere completamente la mia fiducia in me stesso, per aggiungere al danno la peggiore delle beffe, credi che ora saresti in queste condizioni? Tutto questo non è altro che il risultato delle tue stesse azioni!”


“Tu…”


“Oh, giusto.” La risata di Yun Che si fece ancora più fredda e sprezzante: “Quella volta non hai detto che le Fiamme del Corvo Dorato non sono niente di che? A me sembra che tu sia stata sconfitta e sia messa piuttosto male proprio per via delle mie Fiamme del Corvo Dorato. Quindi, anche la tua Via della Spada può essere considerata ancora peggio di un ‘niente di che’?”


Yun Che conosceva il profondo odio che Jun Xilei provava nei suoi confronti, dato che ogni volta che lo guardava sembrava volerlo tagliare in migliaia di pezzi. Per questo motivo, non gli importava di mostrarle rispetto e aveva deciso di insultarla il più possibile… del resto, era stata lei in persona a ferire gravemente Huo Poyun e a prendersi gioco delle Fiamme del Corvo Dorato.


“…” Jun Xilei tremò dalla testa ai piedi e il suo volto fino ad allora pallido assunse improvvisamente un’innaturale sfumatura di rosso: “Yun… Che…”


Ding!


Si sentì un rumore, come se qualcosa si fosse rotto. Subito dopo quel clangore, Jun Xilei nonostante le terribili ferite si sollevò improvvisamente a mezz’aria e il suo intento di spada avvolse l’intero cielo. Era ricoperta di sangue, ma l’odio nei suoi occhi sembrava poter trafiggere migliaia di anime. Puntò Luce Nebbiosa al cielo e si sentì un sibilo metallico.


“Quella è… la Formazione della Spada Cometa?”


Jun Wuming spalancò gli occhi e gridò: “Lei’er, fermati!”


Jun Xilei stava attivando la Formazione della Spada Cometa. Normalmente per lei utilizzarla sarebbe stato facile come sollevare un dito, ma utilizzarla forzatamente in quel momento non avrebbe fatto altro che peggiorare le sue condizioni.


Yun Che aveva visto coi suoi stessi occhi quanto fosse spaventosa la Formazione della Spada Cometa, che era riuscita a ferire persino Luo Changsheng.


Era un peccato che Jun Xilei non fosse in condizioni ottimali e si stesse costringendo ad attivarla a fatica. Yun Che non percepiva alcuna aura minacciosa al suo interno. Ridacchiò freddamente e fece una spazzata con la Spada Colpo Celeste Nemesi dei Diavoli, rilasciando violentemente un Golden Annihilation.


Bang!!


Prima ancora che la Formazione potesse formarsi del tutto, venne ridotta in pezzi dalla lama infuocata. Il contraccolpo fece tremare violentemente Jun Xilei. l'Energia Misteriosa e l’aura di spada che aveva raccolto si dispersero caoticamente. Yun Che continuò subito con un altro fendente, e la Spada Colpo Celeste Nemesi dei Diavoli colpì direttamente e senza pietà il corpo di Jun Xilei.


Boooooom!!


Si sentì un grido raggelante. Jun Xilei venne scagliata in aria e si schiantò a terra. Luce Nebbiosa cadde dalle sue mani, finendo molto lontano da lei e lasciando dietro di sé una scia di luce bianca.


L’impatto di Jun Xilei contro il pavimento dell’arena fu così violento che tutti gli spettatori ebbero la sensazione di percepirlo fin nel profondo delle loro anime.


Jun Xilei aveva… perso la sua spada.


Per i Re e le Regine della Spada, la propria arma era importante quanto la propria vita… anzi, a dire il vero era ancora più importante della propria vita. La loro spada era la loro compagna, era la loro vita, il loro stesso onore e la loro dignità. Era il centro del loro intero mondo.


Perdere la presa sulla loro spada poteva essere considerato il peggior affronto e la più terribile sconfitta che potessero mai subire.


Persino nell’incontro fra Jun Xilei e Luo Changsheng, anche se era stata sconfitta nettamente ed era stata gravemente ferita, Luce Nebbiosa non aveva mai lasciato le sue mani.


Yun Che aveva tutto sommato trascorso molto poco tempo nel Regno degli Dei, e non sapeva tutto questo, ma vide Luce Nebbiosa cadere a terra e l’intero pubblico restare stranamente in silenzio, intuì più o meno che si trattasse di qualcosa di grave, anche perché lo sguardo di Jun Xilei in quel momento sembrava quasi privo di vita.


Tuttavia, non gliene importava nulla. Si voltò, glaciale, e commentò tranquillamente: “Arrenditi, o se preferisci svieni e basta. Forse, essere sconfitta perdendo i sensi ti farà fare un’impressione un po’ migliore.”


“Oh, giusto, c’è un proverbio che la mia Maestra ti ha già insegnato una volta, ma mi sembra abbastanza chiaro che tu non abbia imparato la lezione. Sono disposto a ripetertelo di nuovo.”


“Se sei prepotente con gli altri, aspettati che anche gli altri lo saranno con te!”


Jun Xilei: “…”


Dandole le spalle, Yun Che continuò a parlarle soltanto per darle un ultimo, freddo avvertimento: “Non credere di aver ricevuto un torto terribile. Sia nel Regno della Canzone Glaciale che adesso, tutto ciò che è successo è stato colpa tua! Da oggi in avanti, non venire da me a cercare altri guai, altrimenti… anche se sei una donna, non avrò alcuna pietà. E il tuo destino sarà ben peggiore di quello di oggi!”


Dopo aver finito, Yun Che si allontanò camminando.


Pfff…


Dietro di lui, si sentì Jun Xilei sputare un altro fiotto di sangue. Stavolta non era a causa delle sue ferite, ma per via della rabbia e dell’umiliazione che aveva appena ricevuto.


Il viso di Jun Xilei passava da un pallore spettrale a un rosso intenso, che si alternavano, mentre tremava senza controllo. Il sangue agli angoli delle sue labbra stava ancora colando. Strinse e digrignò ancora di più i denti. Provava umiliazione, rabbia, odio, desiderio di uccidere… era come se tutti i suoi peggiori incubi fossero penetrati dentro di lei, avvolgendo ogni cellula del suo corpo e ogni angolo della sua anima.


Era l’Erede del Re della Spada. Godeva di uno status prestigioso. Persino i Realm King dei più grandi Reami Stellari dovevano chinare il capo e inchinarsi di fronte a lei, senza poter mostrare la minima mancanza di rispetto. Il suo talento e la sua abilità la rendevano assolutamente degna del suo titolo, e senza dubbio era una dei quattro grandi Giovani Divini della Regione Orientale. Eccetto Luo Changsheng, nessun altro fra i giovani dell’intera Regione Orientale poteva sconfiggerla.


Era più che sicura che un giorno avrebbe superato il suo Maestro e sarebbe diventata la nuova Regina della Spada della Regione Orientale. Del resto, nessuno osava metterlo in discussione.


Quella Battaglia degli Dei avrebbe dovuto essere la sua occasione per mostrare a tutti le sue capacità, per scioccare la Regione Orientale.


Eppure, durante quell’incontro aveva perso tutta la sua dignità di fronte agli occhi di tutti. A macchiare il suo intero corpo non era sangue, ma un’umiliazione impossibile da cancellare.


Nel Regno della Canzone Glaciale, era stato Yun Che la causa del peggiore affronto che avesse mai ricevuto in vita sua.


Poteva sopportare la sconfitta.


Ma perché doveva essere proprio lui a sconfiggerla, e addirittura in quel modo!?


“Ah.” Shui Qianheng aveva un’espressione piuttosto amareggiata: “La forza di Yun Che è cresciuta esponenzialmente. A quanto pare, ha già raggiunto il livello di Jun Xilei. Quest’incontro… avrebbe dovuto essere entusiasmante e spettacolare, magari quanto quello fra Yun Che e Lu Lengchuan, ma chi si sarebbe aspettato che… che peccato, che peccato…”


Shui Yingyue si accigliò: “Jun Xilei è orgogliosa e arrogante. Dà molta importanza all’onore e alla reputazione, eppure in questa battaglia non ha avuto l’opportunità di mostrare neppure un decimo della sua reale forza ed è stata sconfitta nettamente. In effetti, quella di Yun Che è stata una vittoria schiacciante… e ancora peggio, l’ha umiliata di proposito. Credo che ci sia una sorta di rancore fra loro due.”


Shui Qianheng rispose, a voce un po’ più bassa: “L’Erede del Re della Spada è ancora un po’ troppo giovane, dopotutto. Yingyue, questo significa che il tuo prossimo avversario sarà Yun Che… e potrebbe rivelarsi una battaglia molto impegnativa.”


Shui Yingyue annuì delicatamente col capo: “Non preoccuparti, onorevole padre, si può dire che Jun Xilei mi sia stata d’esempio. Fra tre giorni, di sicuro non mi tratterrò affatto e non cederò alla minima distrazione!”


“Mn.” Shui Qianheng annuì. Poi, inarcò improvvisamente le sopracciglia e si voltò verso Jun Xilei. Poi, mormorò: “Cosa sta cercando di fare?”


“Yun… Che… Fermati… subito… lì!!”


Alle spalle di Yun Che, risuonò lentamente la voce di Jun Xilei, che sembrava contenere un odio sconfinato.


Yun che si fermò e si voltò senza fretta, incrociando lo sguardo di Jun Xilei. L’immenso abisso di rancore al loro interno sembrava volerlo divorare. Forse, in quel momento provava più rabbia di quanta ne avesse mai provata in tutto il resto della sua vita messo insieme.


Ma Yun Che aveva visto occhi del genere fin troppe volte. Non rimase affatto impressionato e rispose con indifferenza: “Cosa c’è, vuoi ancora continuare a combattere? Non hai paura di fare una figura ancora peggiore? Se vuoi vendetta, fai la brava, obbedisci e ammetti la tua sconfitta. Vai a riprenderti e a leccarti le ferite. Poi, ti affronterò quando vorrai!”


“…” Il petto di Jun Xilei ondeggiò vistosamente e nei suoi occhi sembrò comparire un’oscurità spaventosa. Si rialzò lentamente in piedi, poco alla volta, anche se con immensa fatica.


“Come… potrei… perdere… contro… di… te…”


“Heh!” Yun Che rise con cinismo. Proprio quando stava per insultarla di nuovo, corrugò improvvisamente la fronte.


Di fronte ai suoi occhi, Jun Xilei stava lentamente sollevando le mani. Le distese oltre le sue spalle. Fin dall’inizio della Battaglia degli Dei, la spada dall’aspetto antico era sempre rimasta sulla sua schiena. In quel momento, le sue dita ricoperte di sangue strinsero con forza l’elsa bronzea dell’antica arma.


Quel gesto scioccò tutti. I grandi esperti che conoscevano quella spada divennero subito terribilmente scuri in volto.


Accanto alle tribune, il volto di Jun Wuming, che era rimasto calmo per tutto il tempo nonostante l’imbarazzante sconfitta di Jun Xilei, venne immediatamente distorto dall’orrore. Urlò con tutto il fiato che aveva in corpo: “Lei’er, ferma!!”


Il grido di Jun Wuming fu così assordante e spaventoso che persino alcuni dei più grandi esperti presenti fra il pubblico sentirono l’impulso di vomitare sangue. Jun Xilei tremò dalla testa ai piedi, ma le sue mani strinsero comunque con forza l’elsa della spada, rifiutandosi di lasciarla.


L’espressione di Yun Che divenne leggermente più seria. Subito, venne travolto da un forte disagio che penetrò fin nella sua anima.


“Lei’er! Vuoi gettare al vento la tua vita!?” Jun Wuming sfrecciò a fianco del Palco degli Dei, sottolineando cupamente: “Non devi usare la Spada Senza Nome… questo è un ordine del tuo Maestro!”


Tutti gli spettatori della Regione Orientale trovavano incredibile che il prestigioso Re della Spada in persona avesse avuto una reazione così violenta. L’Onorevole Qu Hui scattò per riflesso di fronte a Jun Wuming, temendo che potesse interferire con l’incontro… anche se era il Re della Spada.


“…” Jun Xilei cominciò ad ansimare ancora più vigorosamente, ma i suoi occhi sembravano ancora oscuri come un abisso e si posarono su Yun Che, mentre il sangue continuava a colarle dalle labbra e diceva, scandendo le parole una a una:


“Non… posso… obbedire… al… suo… ordine… Maestro…”


“Una… Regina della Spada… non deve… essere… umiliata!!”


Clang!!


Con un movimento delle mani di Jun Xilei, si sentì un inquietante sibilo metallico e Senza Nome lasciò il suo fodero.


Un’aura di spada senza pari sorse subito tutt’intorno.


Schiacciato dalla potenza di quell’aura, Yun Che sembrava una foglia trasportata dal vento. Grugnì e indietreggiò di parecchi passi. Gli sembrò che i suoi organi interni si stessero contraendo e rimase terribilmente scioccato.


Quella era l’aura che la spada stava emettendo dopo essere stata soltanto sguainata!


Zzng!


Tutt’intorno a Yun Che si sentirono turbini di disordinati clangori metallici.


Fra gli spalti, molte spade cominciarono a tremare e fischiare. Dato che erano state portate lì dai loro proprietari, degni di essere fra il pubblico, ovviamente nessuna di esse era un’arma ordinaria. Eppure, non appena la Spada Senza Nome lasciò il suo fodero, reagirono come dei sudditi di fronte al loro sovrano, abbandonandosi a grida di rispetto e sottomissione.
                                


                                



