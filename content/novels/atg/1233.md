---
weight: 12330
title: Capitolo 1233 -  La Battaglia Finale
pubDate: 2025-02-27T08:14:48.757Z
tags:
    - atg
---


<em><strong>Capitolo regolare, 2 in coda, 0/10 donazione</strong></em>


<em><strong>-Alstor</strong></em>






“Yun Che… perché… non ti preoccupi mai di te stesso.”


Una voce triste ed eterea, che sembrava provenire da un punto distante del cielo, si lamentò accanto alle sue orecchie.


<em>Jas… mine…</em>


“Jasmine!”


Come se fosse stato folgorato, Yun Che si tirò su a sedere. Provò delle intense fitte di dolore in tutto il corpo, ma le ignorò, guardandosi intorno con uno sguardo confuso: “Jasmine, quella era la voce di Jasmine…”


“Jasmine, dove sei? Dove ti trovi?”


La porta si aprì e una sagoma bianca come la neve apparve di fronte a lui, salutandolo in un tono piuttosto misterioso: “Yun Che, ti sei svegliato.”


“Maestra di Palazzo Bingyun.” Il respiro di Yun Che era irregolare e abbastanza affannato: “Io… ho sentito la sua voce, è venuta qui? Deve essere sicuramente venuta qui!”


Mentre guardava Yun Che, Mu Bingyun non poté fare a meno di sospirare, e rispose gentilmente: “Ti sei appena svegliato, probabilmente era solo un sogno.”


Yun Che si calmò gradualmente. I ricordi annebbiati di quello che era successo durante la finale cominciarono lentamente a riaffiorare. Aveva un’emicrania lancinante. Non ricordava chiaramente come avesse sconfitto Luo Changsheng, alla fine.


<em>Era solo un sogno…? Sì, era solo un sogno…</em>


Inspirando a fondo, Yun Che si calmò e cominciò a controllare le condizioni delle sue ferite. Subito dopo, chiese frettolosamente: “Maestra di Palazzo Bingyun, per quanto tempo sono rimasto svenuto?”


“Non preoccuparti, sono passati solo due giorni. Mancano ancora dieci ore all’inizio del tuo prossimo incontro con Luo Changsheng.” Lo tranquillizzò Mu Bingyun.


“A quanto pare dovrò sprecare un’altra Perla della Ruota del Tempo.” Yun Che si calmò. Appena aveva controllato le sue condizioni, si era accorto che tutti i suoi meridiani erano già guariti e ricongiunti. Le sue ferite interne ed esterne si erano tutte stabilizzate e aveva già recuperato circa metà della sua energia vitale e della sua Energia Misteriosa. Nonostante le sue capacità rigenerative straordinarie, considerando la gravità dei danni che aveva subito gli sarebbe stato comunque impossibile riuscire a guarire così tanto in così poco tempo.


“No.” Mu Bingyun scosse la testa: “A curarti è stata una goccia di Divina Acqua dell’Inizio Assoluto.”


“La Divina Acqua dell’Inizio Assoluto? Cos’è?” domandò Yun Che, stupito.


“La Divina Acqua dell’Inizio Assoluto è acqua che è entrata in contato con l’energia primordiale. Le fonti più antiche la chiamano Acqua dell’Origine. Ai giorni nostri, si trova solo all’interno del Regno Divino dell’Inizio Assoluto.” Gli spiegò con pazienza Mu Bingyun.


Yun Che sentì il suo cuore mancare un battito. Sapeva fin troppo bene che qualsiasi tesoro con la parola “primordiale” nel nome era fra i più straordinari dell’intero Caos Primordiale, e che in effetti poteva essere considerato fra i migliori di tutti.


“Dato che si chiama Divina Acqua dell’Inizio Assoluto, e si trova solo nel Regno Divino dell’Inizio Assoluto, immagino che sia abbastanza rara.”


“Esatto, è estremamente rara.” Continuò Mu Bingyun: “Il Regno Divino dell’Inizio Assoluto è pieno di Bestie Misteriose antiche, ed è un luogo incredibilmente pericoloso. L’Acqua Divina dell’Inizio Assoluto attira molto quelle Bestie Misteriose, per via della sua energia spirituale. Di conseguenza, ovunque ci sia dell’Acqua Divina dell’Inizio Assoluto ci sono anche molte Bestie Misteriose antiche. Anche un Divine Master, se volesse ottenerne qualche goccia, dovrebbe rischiare la vita.”


“In seguito ai cambiamenti nel Caos Primordiale, anche l’aura primordiale del Regno Divino dell’Inizio Assoluto si è fatta sempre più torbida, perciò la quantità di Divina Acqua dell’Inizio Assoluto diminuisce di continuo. Parecchi grandi Divine Master hanno provato a cercarla recandosi centinaia di volte nel Regno Segreto, senza riuscire comunque a trovarne neppure mezza goccia in migliaia di anni.”


“Ma non importa quanto siano gravi le proprie ferite, anche se si hanno le ossa rotte e i meridiani distrutti, o gli organi interni fatti a pezzi, una sola goccia della Divina Acqua dell’Inizio Assoluto è sufficiente a guarirle completamente in pochi giorni, anche se si è a un passo dalla morte. Può persino rigenerare completamente l’Essenza del Sangue andata persa. Se usato come tonico, può temprare il corpo fino a renderlo resistente come l’acciaio e rende l’anima così forte da essere una vera e propria fortezza inespugnabile. Quando hai affrontato Luo Changsheng, devi aver notato che il suo corpo era straordinario. Infatti, è stato temprato dalla Divina Acqua dell’Inizio Assoluto… e, probabilmente, dev’essere stata persino usata in grandi quantità.”


Le parole di Mu Bingyun pietrificarono Yun Che: “Il nostro Regno della Canzone Glaciale aveva davvero…”


“No.” Mu Bingyun scosse la testa: “La tua Maestra in effetti molti anni fa trovò una goccia di Divina Acqua dell’Inizio Assoluto, ma l’ha già usata per temprare la sua anima. Quella che abbiamo utilizzato per curarti ci è stata donata da qualcun altro.”


“…chi?” chiese Yun Che, trovando l’accaduto assolutamente incredibile.


“Dal Regno Luce di Gemma.”


“…” Yun Che era scioccato e nei suoi occhi comparve uno sguardo combattuto.


“Dovresti riuscire a indovinare chi è stato. Eccetto lei, nessun altro avrebbe potuto o voluto.” Mu Bingyun lo fissò: “Forse era sua fin dall’inizio, o forse l’ha rubata al Realm King del Regno Luce di Gemma. L’ha fatta portare qui di nascosto dal novantanovesimo principe. Dato che si tratta della Divina Acqua dell’Inizio Assoluto, il Realm King del Regno Luce di Gemma non impiegherà molto a realizzare cosa sia successo… a quel punto, probabilmente si infurierà… lasciamo perdere. Le tue ferite non sono ancora guarite del tutto, quindi non è il momento di preoccuparci di cose del genere.”


Yun Che si portò una mano alla fronte, con emozioni contrastanti.


<em>Quella ragazzina… allora era davvero seria riguardo al…</em>


<em>È la Divina Acqua dell’Inizio Assoluto! Non ho assolutamente nulla da regalare per ricambiare un favore così grande… dovrò davvero ripagarla col mio corpo?</em>


<em>E poi, considerando le mie capacità rigenerative, mi sarebbe bastato utilizzare la Perla della Ruota del tempo per guarire completamente da solo…</em>


Mu Bingyun subito dopo appoggiò due Perle della Ruota del Tempo di fronte a Yun Che: “Queste sono due Perle extra, fornite dal Regno dell’Eternità. Dovrebbero bastarti per riuscire a guarire del tutto.”


“Mn!” Yun Che si liberò di tutti i pensieri superflui e smise di esitare, prendendo entrambe le Perle con uno sguardo deciso e determinato.


Mu Bingyun voleva fare ancora parecchie domande a Yun Che, ma si trattenne. Se ne andò in silenzio, permettendo a Yun Che di meditare e curare le sue ferite.


Poco dopo, percepì che Yun Che aveva attivato le Perle. Con un movimento della mano, creò una barriera isolante intorno alle sue stanze, per evitare che potesse essere distratto da qualche disturbo esterno. Avanzò di qualche passo e diede un’occhiata di fianco a sé, dicendo gentilmente: “Sorellona, so che sei venuta qui.”


Non appena la sua voce risuonò nell’aria, comparve una distorsione spaziale. Ne uscì una sagoma azzurra, avvolta da sottili increspature nell’aria. L’espressione sul suo volto era fredda come il ghiaccio e la faceva sembrare una statua di giada, ma era comunque incredibilmente bella. I suoi seni voluminosi davano l’impressione di essere sul punto di fuoriuscire dalla sua veste candida come la neve, elegante e meravigliosa, che fluttuava all’aria.


Era davvero Mu Xuanyin.


Quando vide Mu Xuanyin, Mu Bingyun si sentì più tranquilla. Avvertì un vago senso di sicurezza: “Sorellona, allora sei davvero ancora preoccupata per le sue condizioni e hai deciso di controllare di persona.”


“No.” Inaspettatamente, Mu Xuanyin scosse la testa: “Le capacità rigenerative di Yun Che superano di gran lunga la tua immaginazione. Non importa quanto siano terribili le sue ferite, purché abbia abbastanza tempo riuscirà sempre a guarire del tutto. Ero solo preoccupata che potesse accadere qualche altro incidente.”


Mu Bingyun: “…”


“Dato che sta bene e non c’è nulla di cui devo preoccuparmi, immagino che non ci sia bisogno che resti qui.” Mu Xuanyin si voltò, pronta ad andarsene.


“Te ne vai di già?” Mu Bingyun sembrò sorpresa.


“Sono entrata nel Regno dell’Eternità senza permesso, se restassi troppo a lungo verrei scoperta.” Spiegò Mu Xuanyin: “Non c’è bisogno di dire a Yun Che che sono venuta qui. Giunti a questo punto, gli concederò di essere testardo per un’ultima volta. Mi occuperò io di qualsiasi conseguenza! Ma dopodiché… se non mi ascolterà un’altra volta, mi assicurerò di spezzargli entrambe le gambe!”


C’era una fredda rabbia nel tono della sua voce. Dopo aver finito la frase, si sollevò in aria, cominciando ad allontanarsi.


“Sorella.” Mu Bingyun, però, la chiamò ad alta voce e la fermò. Provò a sollevare una mano bianca come la neve, ma… questa rimase completamente immobile, senza mostrarle il Pugnale Farfalla del Suono.


“Sì?” Mu Xuanyin si voltò.


Mu Bingyun strinse delicatamente le dita e si portò la mano dietro la schiena, scuotendo la testa: “Nulla, dopotutto questo è il Regno dell’Eternità. Devi stare molto attenta, sorellona. In quanto a Yun Che… non devi preoccuparti, mi prenderò cura io di lui.”


“…” Mu Xuanyin inarcò leggermente le sopracciglia, ma non fece domande. Si sollevò gradualmente verso il cielo e scomparve, mentre delle increspature spaziali si diffondevano di nuovo nell’area circostante.


Essere in grado di entrare e uscire dal Regno dell’Eternità senza essere scoperti non era una cosa comune. In effetti, le persone in grado di riuscirci si potevano contare sulle dita delle mani.


Poco dopo che Mu Xuanyin se ne fu andata, fra le nuvole lontano nel cielo comparve una sagoma rossa che si avvicinò rapidamente.


Quel giorno l’intero Regno dell’Eternità, o meglio, l’intera Regione Orientale era avvolta da una strana atmosfera.


Perché quel giorno si sarebbe tenuta la finale conclusiva della Battaglia degli Dei.


Il primo incontro fra Luo Chansgheng e Yun Che aveva fatto tremare l’intera Regione Orientale. Non erano stati solo i praticanti del mistero più giovani a lasciarsi coinvolgere, ma anche i più anziani si erano entusiasmati.


Yun Che aveva vinto la prima battaglia, ma quel giorno si sarebbe tenuta la seconda, e nessuno credeva di poter prevedere il risultato. Il primo incontro era stato brutale e si era prolungato finché entrambi i contendenti non erano sfiniti, dopo aver utilizzato ogni abilità a loro disposizione, e si poteva affermare che Yun Che avesse vinto grazie a un colpo di fortuna. Dopo quella conclusione, la seconda battaglia sarebbe stata sicuramente ancora più brillante e spettacolare della prima.


Forse, sarebbe stata anche più feroce e brutale. Dopotutto, era davvero la finale.


Fuori dal Regno dell’Eternità, i centri che gestivano le scommesse sulla Battaglia degli Dei erano tutti chiusi. Forse perché tutti i Reami Stellari erano troppo occupati ad assistere all’incontro, e quindi non erano dell’umore di giocare d’azzardo, o forse perché i loro membri, in quanto praticanti del mistero come i due avversari, avevano la sensazione che scommettere sulla finale tra quei due straordinari Giovani Divini fosse una mancanza di rispetto nei loro confronti.


“Non è facile prevedere come si concluderà l’incontro di oggi, ma personalmente vorrei che vincesse Yun Che.”


Shui Yingyue sospirò, mentre volava alle spalle di Shui Qianheng insieme a molte altre persone, dirigendosi verso la zona in cui si trovava il Palco degli Dei.


“Non possiamo esserne sicuri.” Shui Qianheng sbuffò a bassa voce: “Tutti e due hanno subito ferite altrettanto gravi, ma Luo Changsheng ha alle sue spalle il Regno del Sacro Universo, quindi naturalmente starà bene. In quanto a quel ragazzo, Yun Che, è impossibile sapere se sia riuscito a guarire del tutto.”


Shui Yingyue aggrottò la fronte, poi si voltò verso Shui Meiyin, che in quel momento stava sorridendo allegramente. Le chiese, in tono sospettoso: “Meiyin, Yun Che l’altro giorno era ferito così gravemente che ti sei preoccupata fino a sera, quindi perché adesso sei così tranquilla?”


I muscoli di Shui Yinghen si irrigidirono e ritrasse il collo. Indietreggiò di un passo, in assoluto silenzio.


“Certo che sono tranquilla!” Shui Meiyin ridacchiò: “Il mio Fratellone Yun Ce è così forte, come potrebbe essere stato messo in difficoltà soltanto da quelle misere ferite!?”


Shui Yingyue: “…”


“Ma quale Fratellone Yun Che? L’hai chiamato in quel modo troppe volte, non ripeterlo più.” La riprese Shui Qianheng.


“D’accordo papino.” Shui Meiyin gonfiò le guance e fece la linguaccia.


Quando arrivarono al Palco degli Dei, Shui Qianheng si guardò rapidamente intorno: “Oh? A quanto pare è davvero guarito completamente.”


Subito dopo essere arrivato, guardò immediatamente Yun Che, seduto nel posto più visibile fra quelli riservati al Regno della Canzone Glaciale. Yun Che era incredibilmente calmo, i suoi occhi erano brillanti, la sua espressione determinata e la sua aura stabile, senza alcun segno di debolezza. Shui Qianheng mormorò: “Dato che si è ripreso del tutto, immagino che oggi assisteremo a un altro bello spettacolo.”


Poi, guardò verso destra e notò che Luo Changsheng non era ancora arrivato. Anche molti altri spettatori stavano guardando continuamente in quella direzione, aspettando che l’altro protagonista della giornata facesse la sua comparsa.


“Yun Che, quante credi che siano le tue possibilità di vincere questa seconda battaglia contro Luo Changsheng?” gli chiese a bassa voce Mu Bingyun.


Yun Che rispose seriamente, con uno sguardo deciso: “Nel nostro primo incontro, ho completamente sottovalutato la forza di Luo Changsheng e quindi all’inizio mi sono trattenuto un po’. Stavolta, dovrò affrontarlo con delle tattiche precise e un’assoluta lucidità. Al momento, sono in grado di recuperare le forze ancora più in fretta di prima e mi sono abituato maggiormente a combinare le Fiamme della Fenice con quelle del Corvo Dorato.”


“Quindi, in questo incontro credo di avere una probabilità di vittoria leggermente superiore a quella di Luo Changsheng. Dato che l’ho battuto una volta, sicuramente posso batterlo anche una seconda!”


Non sembrava che Yun Che si stesse vantando a vuoto e sembrava incredibilmente sicuro di sé. Mu Bingyun annuì: “Ottimo.”


Non appena ebbe finito di parlare, si voltò verso est: “Luo Changsheng è arrivato… oh?”


Mu Bingyun divenne terribilmente scura in volto, mostrando un’espressione confusa. Poi, il suo sguardo si fece serio e si poteva vedere chiaramente il suo stupore nei suoi occhi.


Non solo Mu Bingyun, ma anche Mu Huanzhi, Huo Rulie e parecchi altri spettatori avevano espressioni scioccate e incredule, come se avessero appena visto qualcosa di spaventoso e impossibile.


“Maestra di Palazzo Bingyun, cosa succede?” chiese Yun Che, aggrottando le sopracciglia.


Mu Bingyun rimase con lo sguardo fisso verso est, e il suo tono e il suo portamento si fecero più agitati: “Questa… questa è l’aura di Luo Changsheng?”
                                


                                



