---
weight: 12360
title: Capitolo 1236 – Anima di Drago Disperata
pubDate: 2025-02-27T08:14:48.757Z
tags:
    - atg
---


Capitolo sponsorizzato! Grazie mille Mirko!! 1 in coda (Roberto), 0/10 donazione
-Alstor


Yun Che aveva lanciato parecchi attacchi consecutivi, ma Luo Changsheng li aveva parati tranquillamente tutti, uno dopo l’altro. In effetti, li aveva bloccati così facilmente da far sembrare che non si stesse neppure sforzando. Per di più, anche il minimo contraccolpo causato dalle sue parate faceva subire direttamente dei danni a Yun Che.


I due tre giorni prima si erano scontrati in una battaglia feroce, combattuta fino all’ultimo sangue, eppure in quel momento Luo Changsheng sembrava essere asceso fino alla cima di una torre celeste, dall’altezza inimmaginabile, e semplicemente avanzando di mezzo passo dal Divine Spirit Realm al Divine King Realm.


Luo Changsheng rimase ancora immobile, senza attaccare Yun Che. Si limitò a distendere una mano verso di lui, con gli occhi ridotti a due lunghe e sottili fessure: “Forza, vai avanti. Non hai ancora parecchi assi nella manica? La Manifestazione Divina, la fusione delle Fiamme Divine, e anche quell’Anima di Drago, giusto? Non trattenerti, gioca tutte le tue carte. Fammi dare una bella e lunga occhiata a tutte le tue tecniche, così vedremo se tutti quei tuoi trucchetti servono davvero a qualcosa di fronte alla forza di un Divine King.”


“Non c’è niente da fare… non ha praticamente nessuna possibilità di vincere. Anche se il suo avversario è un Divine King, come può esserci un divario così immenso fra loro?” disse Huo Poyun, voltandosi di scatto: “E poi, dato che la forza di Luo Changsheng supera di gran lunga quella del Fratello Yun, perché non la fa subito finita? Non vorrà forse…”


“Vuole chiaramente sconfiggere Yun Che umiliandolo il più possibile.” Ringhiò Huo Rulie, stringendo i denti. Divenne terribilmente scuro in volto e continuò: “Come c’era da aspettarsi, quel moccioso non sa davvero accettare la sconfitta!”


“Luo Changsheng proviene da una tra le famiglie più prestigiose dell’universo. È nato con uno status invidiabile, ha avuto la Maestra più forte che si potesse desiderare nella Regione Orientale e ha persino ricevuto un corpo benedetto dai Cieli, che gli ha permesso di coltivare tre diverse Eredità Divine di diversi elementi. Fra tutta la nuova generazione della Regione Orientale, senza dubbio non ha pari. Eppure, è stato sconfitto di fronte a tutti da Yun Che. Da Yun Che, che prima di questo torneo non conosceva assolutamente nessuno e che lui considerava ‘spregevole e di umili origini’…” commentò Yan Juehai, inspirando leggermente: “A quanto pare, la stabilità mentale di quel moccioso è collassata. In passato è sempre stato un ragazzo così disinvolto, geniale, gentile ed educato. O forse, non era davvero di così buon carattere, ma semplicemente non era mai stato superato da nessuno prima di tre giorni fa.”


“Ora che è diventato un Divine King, vuole vendicarsi per tutta la rabbia, l’umiliazione, il risentimento e l’amarezza che Yun Che gli ha fatto provare ancora e ancora, finché non avrà recuperato la sua solita calma. In questo momento per lui sconfiggere Yun Che sarebbe facile come bere un bicchiere d’acqua, ma non vuole semplicemente vincere. Non ha solo intenzione di ottenere una vittoria completa e schiacciante, ma anche di sfruttare ogni metodo a sua disposizione per fare a pezzi la dignità di Yun Che durante la battaglia.”


Huo Poyun era assolutamente scioccato dalle parole appena pronunciate da Yan Juehai. Non riusciva affatto a conciliare l’immagine del “Giovane Maestro Changsheng” con la descrizione appena conclusa da Yan Juehai.


“Ma le cose non andranno come vuole lui.” Rispose Huo Rulie: “Anche se quel Giovane Yun è davvero testardo e orgoglioso, è anche molto intelligente. Non continuerà a sopportare tutto inutilmente, soltanto per farsi umiliare ancora e ancora, specialmente considerando che sa bene di non avere la minima possibilità di vittoria.”


“No.” Mu Bingyun lo contraddisse, scuotendo la testa con preoccupazione. Nei suoi occhi di ghiaccio comparve per un istante un bagliore addolorato: “Anche se Yun Che sa alla perfezione quali sono le intenzioni di Luo Changsheng, anche se sa di non poterlo battere in alcun modo, sicuramente non accetterà di arrendersi spontaneamente… al contrario, durante quest’incontro combatterà con tutto ciò che ha, per resistere il più possibile, cercando disperatamente anche solo il minimo raggio di speranza."


Le parole di Mu Bingyun stupirono Huo Rulie e Yan Juehai. Entrambi esclamarono in tono perplesso: “Perché? Forse… c’è qualche motivo segreto per cui Yun Che vuole vincere a tutti i costi?”


Mu Bingyun, tuttavia, non rispose. In effetti, non riusciva a parlare. Le sue mani, a ciondoloni sotto le maniche bianche come la neve della veste, cominciarono a stringersi in pugni senza che lei se ne rendesse conto, mentre sussurrava mentalmente: <em>Sorellona, se solo fossi qui, saresti l’unica in grado di convincerlo ad ascoltare. Ma adesso, cosa dovremmo fare di preciso…</em>


Quando lo aveva portato la prima volta nella Regione della Canzone Glaciale, anni prima, la Voce dell’Eternità aveva improvvisamente annunciato che tutti coloro che volessero partecipare all’Assemblea Profound God dovevano essere almeno al Divine Tribulation Realm. questo lo aveva gettato in un abisso di disperazione.


Eppure, quando finalmente ne era uscito ed era giunto all’Assemblea Profound God, aveva scoperto che avrebbe potuto entrare nel Regno dell’Eternità solamente se si fosse classificato tra i mille “Giovani Prescelti”.


Non aveva esitato a tradire i suoi princìpi, non aveva esitato ad abbassarsi a barare, cosa che aveva sempre disprezzato in passato, e non aveva esitato neppure a sfidare la rabbia del Regno dell’Eternità, riuscendo finalmente a entrarvi forzatamente… e tutto ciò che aveva ricevuto per i suoi sforzi era stato un rifiuto. L’avrebbe potuta incontrare solamente se avesse ottenuto il primo posto della Battaglia degli Dei.


Quell’obiettivo, che avrebbe fatto disperare chiunque altro, non lo aveva fatto arrendere né demoralizzare. Al contrario, aveva schiacciato geni eccezionali, aveva sconfitto i Giovani Divini e si era arrampicato con le unghie e con i denti fino alla finale del torneo. Per di più, era stato disposto anche a mettere in gioco la sua stessa vita per sconfiggere Luo Changsheng.


Ma il destino aveva continuato a prendersi gioco di Yun Che, volta dopo volta, giocandogli scherzi sempre più crudeli e gettandolo in situazioni sempre più disperate delle precedenti, ma lui aveva perseverato e le aveva superate tutte. Nessuno poteva immaginare ciò che aveva sopportato e provato nel corso di tutto il processo, nessuno poteva immaginare che prezzo aveva dovuto pagare. Inoltre, Mu Bingyun era assolutamente certa di una cosa: eccetto lui, nessun altro al mondo sarebbe stato in grado di riuscirci.


Ma ora, quando finalmente era a solo un passo dal traguardo… Luo Changsheng era diventato un Divine King da un giorno all’altro.


Dopo essere giunto fino a quel punto, Yun Che come avrebbe potuto essere disposto ad arrendersi come se niente fosse?


Mu Bingyun si sentiva come se qualcosa stesse schiacciando terribilmente il suo cuore, e per la prima volta in vita sua provava risentimento verso la crudele volubilità del destino… non lo aveva mai odiato così intensamente, neppure nel corso dei mille anni in cui aveva sopportato il veleno del drago cornuto.


Yun Che aveva lasciato la sua terra e aveva raggiunto il Regno degli Dei, soltanto per incontrare una persona. Per quel desiderio così insignificante, aveva già pagato davvero troppo… quindi perché il destino aveva scelto di sottoporlo ancora e ancora a una tortura così crudele!?


Sul Palco degli Dei, Yun Che raddrizzò la schiena. Nei suoi occhi non c’era paura, ma solo un bagliore malvagio e feroce che continuava a brillarvi.


Senza che dicesse neppure una sola parola, due diversi tipi di fiamme eruppero improvvisamente dal suo corpo, nello stesso istante. Le Fiamme del Corvo Dorato bruciavano sul lato sinistro, mentre quelle della Fenice avvolgevano il destro. Dopodiché, le due Fiamme cominciarono lentamente a mescolarsi, mentre lui si concentrava, dando gradualmente vita a un intenso e acceso bagliore cremisi.


Fu in quell’istante che negli occhi di Luo Changsheng comparve uno sguardo crudele e spietato, e il suo corpo fece un minuscolo movimento, diventando sfocato.


BOOOOOOOOMMMM!!!!!!


Luo Changsheng era scomparso e ricomparso come un fantasma di fronte a Yun Che. Il palmo della sua mano colpì il petto di Yun Che, facendovi scoppiare contro una brutale esplosione d’energia simile a un uragano.


Luo Changsheng era già prima veloce come un fulmine, quindi ora che era un Divine King e grazie all'Energia Misteriosa del Vento che aumentava la sua velocità, questa sembrava aver raggiunto il limite massimo che si potesse immaginare. In quell’unico istante in cui era scattato in avanti, Yun Che, che era concentrato sulle Fiamme, se n’era a malapena accorto e anche gli altri Giovani Divini presenti fra il pubblico, come Shui Yingyue e Lu Lengchuan, non erano neppure riusciti a distinguere esattamente come e quando Luo Changsheng fosse comparso di fronte a lui.


Un’esplosione assordante riecheggiò nell’aria e dalla bocca di Yun Che sgorgò un fiotto di sangue, mentre veniva scaraventato lontano. Le Fiamme del Corvo Dorato e quelle della Fenice si spensero contemporaneamente, e quando Yun Che si schiantò violentemente a terra non c’era alcun tipo di fuoco intorno al suo corpo.


Yun Che si rialzò appoggiandosi a terra con entrambe le mani e sputò parecchie boccate di sangue scarlatto. Il suo volto era passato all’istante da un rosso vivo a un bianco spettrale, mentre tutto il sangue e l'Energia Misteriosa nel suo corpo ribollivano e si agitavano come se fossero lava eruttata da un vulcano attivo. Per di più, quel singolo colpo era stato sufficiente a dislocare tutti i suoi organi interni.


“Ah, all’improvviso ho cambiato idea.” La voce arrogante, sprezzante e divertita di Luo Changsheng risuonò nell’aria: “Però non voglio che tu fraintenda. Non è che ho paura di quelle tue fiamme rossastre, è solo che voglio farti capire chiaramente una cosa.”


“Di fronte a me, al momento non sei altro che un pietoso giocattolo che posso gettare qua e là e con cui posso giocare come mi pare. Se voglio permetterti di usare un certo potere, allora puoi usarlo. Ma se non voglio, allora puoi scordarti di utilizzarlo durante questo incontro, capito?”


“O, se preferisci.” Luo Changsheng tracciò lentamente con un dito un arco a mezz’aria, diretto verso il basso: “Puoi arrenderti immediatamente e ammettere la tua sconfitta di fronte a me. Dopotutto, anche se è disonorevole e umiliante ammettere che sei un cane ormai sconfitto, è sempre meglio che soffrire inutilmente, non sei d’accordo?”


“…” Yun Che strinse i denti con ferocia.


“Che vergogna!” ruggì Luo Shangchen, battendo un pugno sul tavolo e alzandosi in piedi, con un’espressione distorta dalla rabbia e dall’indignazione: “Changsheng, tu…”


“Lascia che si sfoghi!” prima ancora che Luo Shangchen potesse finire la frase, venne interrotto bruscamente da Luo Guxie: “Sai bene quanto perdere contro Yun Che sia stato un duro colpo per lui. Se non lasci che si sfoghi completamente, potrebbe diventare un demone interiore che in futuro tornerà a tormentarlo.”


“Non si tratta di demoni interiori!” rispose urlando Luo Shangchen: “Changsheng è sempre stato un giovane gentile ed educato. Eppure, adesso è completamente impazzito. Non dirmi che vuoi che tutti gli abitanti della Regione Orientale pensino che Luo Changsheng, mio figlio, in realtà sia una persona malvagia, meschina e prepotente?”


“Umpf!” Luo Guxie non venne affatto influenzata da quelle parole e il suo tono divenne improvvisamente gelido: “Luo Shangchen, anche se Changsheng è tuo figlio, da quando è nato fino a questo stesso istante sono stata io a restare sempre al suo fianco. Tu hai continuato a essere il prestigioso sovrano del Regno del Sacro Universo e, eccetto quando ogni tanto lo sgridavi o lo lodavi ampiamente, quando mai ti sei preoccupato per lui? Quindi, dato che non ti è mai importato molto di lui, ora come potresti capirlo davvero!?”


“Io…” Luo Shangcheng rimase senza parole quando sentì quella risposta.


“Non può importarmi di meno del destino del Regno del Sacro Universo, ma capisco Changsheng cento volte meglio di te. Anche la sua attuale forza è merito mio. Questo non sarà che di beneficio alla sua forma mentale, per i suoi futuri progressi nella via del mistero, e non c’è alcun bisogno che tu interferisca!”


Gli angoli delle labbra di Luo Shangchen tremaromo violentemente, ma dopo parecchio tempo scelse di tornare lentamente a sedersi. Dopodiché, non disse nulla, ma aveva ancora la fronte leggermente corrugata dalla frustrazione.


Yun Che, ovviamente, sapeva che Luo Changsheng lo stava provocando deliberatamente e che non voleva che davvero si arrendesse subito. Ma in realtà le sue parole erano completamente superflue, siccome Yun Che fin dal principio non aveva avuto alcuna intenzione di ammettere la sconfitta. Dall’inizio della battaglia a quel momento, non gli era passato per la testa neppure per un istante.


Anzi, nella sua mente risuonava senza sosta un solo pensiero. <em>Posso solo vincere… Devo vincere…</em>


<em>Non importa a che costo e non importa come… non importa cosa dovrò fare per riuscirci…</em>


<em>DEVO VINCERE!!</em>


Yun Che si rialzò lentamente in piedi e anche se era straziato da dolori lancinanti in tutto il corpo, stava facendo tutto il possibile per restare composto.


<em>Ci deve essere un modo… deve per forza esserci qualcosa che posso fare.</em>


<em>Pensa, pensa… quali altri piani mi rimangono… e quali assi ho ancora nella manica.</em>


<em>Moon Star Restoration? No, non funzionerebbe… Anche se Luo Changsheng concentrasse tutta la sua forza in un singolo colpo, riflettendo quell’attacco al massimo lo ferirei. E poi, rivelerei anche il mio segreto migliore per salvarmi la vita a tutto il Regno degli Dei.</em>


<em>Le fiamme di ghiaccio? Forse lo ferirebbero gravemente, ma mi servirebbero interi minuti per crearle, quindi neanche queste sono un’opzione realistica.</em>


<em>La Manifestazione Divina, le fiamme cremisi…</em>


Niente di tutto questo poteva funzionare! La forza misteriosa di Luo Changsheng era a un livello completamente diverso dalla sua. Non importava che asso nella manica sfoderasse, era impossibile che riuscisse a batterlo… non aveva neppure la minima possibilità di vincere quell’incontro.


Ma…


Yun Che sollevò lentamente lo sguardo e il suo cuore cominciò a battere particolarmente forte.


Per vincere quell’incontro non doveva per forza sconfiggere Luo Changsheng.


Se fosse riuscito a gettarlo fuori dal Palco degli Dei, avrebbe comunque vinto!


Lo sguardo di Yun Che divenne gradualmente più determinato… era impossibile che riuscisse a sconfiggere Luo Changsheng, ormai diventato un Divine King. La sua unica possibilità e speranza era di spingerlo fuori dal Palco degli dei, ampio centocinquanta chilometri.


Il cambiamento negli occhi di Yun Che venne subito notato da Luo Changsheng. Una delle estremità delle sue labbra si inarcò, e disse con disinvoltura: “Forse stai pensando a un modo per attirarmi al limite del Palco degli Dei, così da usare un qualche trucchetto per farmi cadere fuori… per esempio, quella tua Anima di Drago che può far collassare la mente?”


Lo sguardo di Yun Che si fece ancora più determinato: “…”


“Tsk, tsk, tsk.” Luo Changsheng batté le mani con sarcasmo: “E pensare che stai ancora cercando di trovare un modo per battermi, anche in questo momento. Ah, davvero ammirevole. È davvero un peccato che, a quanto pare, non hai mai sentito dire che… di fronte alla forza assoluta, qualsiasi trucco o piano meschino è poco più che una barzelletta che non fa ridere.”


“In ogni caso, ti consiglierei comunque vivamente di fare un tentativo, in fin dei conti…” Luo Changsheng inarcò le sopracciglia e lanciò a Yun Che un’occhiata estremamente sprezzante: “Altrimenti non sarebbe divertente!”


Yun Che non rispose con neppure una parola. Al contrario, richiamò la Spada Colpo Celeste Nemesi dei Diavoli fra le sue mani e dichiarò freddamente, con uno sguardo serio e cupo: “Vuoi giocare? Va bene, allora giocherò con te!”


Con un ruggito esplosivo, Yun Che rilasciò tutta la sua Energia Misteriosa e sferrò un fendente verso la testa di Luo Changsheng, come se non gli importasse affatto di quali danni potesse causare a sé stesso.


“Che sforzi inutili.” Commentò ridacchiando Luo Changsheng. Distese una mano per afferrare direttamente la Spada Colpo Celeste Nemesi dei Diavoli e un uragano di Energia Misteriosa eruppe vorticando dalle sue dita. Stavolta, non stava cercando di bloccare l’attacco, ma di strappare direttamente la Spada Colpo Celeste Nemesi dei Diavoli dalla presa di Yun Che.


Negli occhi di Yun Che brillò un bagliore freddo e utilizzò il Riflesso Distruttore della Luna per spostarsi istantaneamente. Alle sue spalle comparve improvvisamente la sagoma di un drago, degli occhi azzurri si aprirono senza preavviso nel cielo sopra di loro e risuonò un ruggito così assordante da far tremare la terra.


Dominio dell’Anima del Drago!


ROAR!!!!!


Il cielo e la terra sembrarono tremare di fronte alla potenza di quel ruggito di drago.


Luo Changcheng aveva appena pronunciato le parole “Anima di Drago” con disprezzo, perché era assolutamente certo che con la sua attuale anima da Divine King fosse impossibile che la sua mente collassasse come era successo la volta precedente, quando Yun Che l’aveva utilizzata cogliendolo di sorpresa.


Ma in fin dei conti, come poteva qualcuno come lui comprendere davvero la potenza soverchiante dell’Anima del Dio Drago?


Non appena sentì quel ruggito di drago che fece tremare il cielo stesso, gli occhi di Luo Changsheng divennero immediatamente opachi e tutto il suo precedente disprezzo si trasformò in raggelante terrore. La lama della spada di Yun Che venne avvolta dalle fiamme e la sua aura crebbe esplosivamente ancora una volta, mentre calava dall’alto, verso la testa di Luo Changsheng.


“Earghhh…” il grido spaventato di Luo Changsheng risuonò nell’aria, appena con la poca lucidità che gli restava capì di essere in pericolo. Così, distese di riflesso un braccio, per bloccare l’attacco…


Bang!!


Il braccio disteso da Luo Changsheng venne spinto di lato e la Spada Colpo Celeste Nemesi dei Diavoli, che conteneva la massima forza di Yun Che, si diresse spietatamente verso la testa di Luo Changsheng, facendo esplodere in avanti un brutale raggio di fuoco, centrato sul suo capo.
                                

