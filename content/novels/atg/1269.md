---
weight: 1269
title: Capitolo 1269 – Nel Suo Cuore
pubDate: 2025-02-27T08:14:48.765Z
tags:
    - atg
---


<em><strong>Capitolo regolare, 3 in coda, 0/10 donazione</strong></em>


<em><strong>-Alstor </strong></em>


<em><strong>Questo è uno dei due capitoli "saltati" per via delle ferie, abbiamo deciso di recuperarli oggi, così dopo i regolari di questa settimana partiremo coi tre sponsorizzati</strong></em>






Nel mondo all’intero del Palazzo.


Gli uccelli cantavano, mentre l’acqua scorreva gorgogliando e il profumo dei fiori riempiva l’aria. Caizhi si sedette su una pietra accanto al ruscello, con le sue delicate mani appoggiate sulle sue meravigliose guance. Guardò distrattamente in lontananza, mentre con le sue due candide e slanciate gambe dava qualche calcio all’acqua senza pensarci, facendo sollevare verso l’alto degli schizzi.


A quel punto, il suo sguardo si spostò leggermente, siccome aveva notato che Yun Che era comparso dal nulla e si stava dirigendo verso di lei senza fretta.


Caizhi si voltò con un “whoosh” e cominciò senza neppure rendersene conto ad arricciare le labbra, come se fosse imbronciata: “Domani te ne andrai, quindi perché sei qui anziché stare con mia sorella?”


Yun Che si avvicinò e rispose, con un tono esageratamente mortificato: “Ovviamente, sono venuto a trovare la moglie che ho appena sposato.”


Quel modo fin troppo losco di riferirsi a lei fece comparire chiaramente sul volto di Caizhi un’espressione di panico, e si affrettò a rispondere sbottando: “Chi… chi sarebbe questa tua moglie che hai appena sposato!?”


Dopodiché, abbassò lo sguardo e mormorò fra sé e sé a voce molto bassa: “Taccagno.”


“Taccagno?” commentò Yun Che, spalancando gli occhi: “E in che modo sarei stato Taccagno?”


“Oh, hai davvero ancora il coraggio di negare!” Caizhi si voltò di nuovo verso di lui, indicando con un dito l’anello che Yun Che portava alla mano sinistra ed esclamando indignata: “Quell’anello è un caro ricordo del nostro Fratellone, era il mio portafortuna e anche l’oggetto a cui ero più affezionata!”


“Io ti ho donato il tesoro più importante della mia vita, eppure tu hai davvero osato ricambiare con solo una spada malandata, e hai ancora il coraggio dire di non essere stato taccagno!? Umpfh!!”


“…” Yun Che rimase subito senza parole. Il flusso di coscienza con cui parlava Caizhi… per lui era davvero difficile riuscire a seguirlo.


“Non è una spada malandata qualsiasi, quella è la mia…” proprio quando stava per protestare, si accorse che le labbra di Caizhi erano così arricciate che vi si sarebbe potuta agganciare un’urna d’olio. Quindi, Yun Che fu costretto a fermarsi e a sollevare le mani, nel tentativo di calmarla: “Va bene, va bene, va bene, allora cosa vuoi? Se è qualcosa che ho già adesso, prometto che te lo darò subito.”


“Ricordati che hai promesso!” esclamò Caizhi, mentre i suoi occhi brillanti come stelle si accendevano e i suoi due canini, che si intravedevano attraverso il sorriso sulle sue labbra delicate, riflettevano un bagliore perlaceo.


“…” Yun Che venne improvvisamente travolto dalla sensazione di essere stato raggirato, ma non poté fare altro che costringersi ad assumere un’espressione sicura e dirle: “Allora, dimmi di preciso… cosa vuoi?”


Caizhi non ci pensò neppure per un istante e rispose, con un tono dolce e da ragazzina: “Hai regalato alla Sorellona così tanti bei vestiti. Ne voglio qualcuno anche io! E devono essere meravigliosi tanto quanto quelli che hai regalato alla sorellona!”


“… tutto qua?” Yun Che, che era già pronto a trovarsi di fronte a una richiesta irrealizzabile, rimase di nuovo senza parole.


“Esatto!” rispose Caizhi, assumendo un’espressione molto seria: “La prossima volta che verrai qui, dovrai assolutamente portarmeli! Altrimenti… puoi scommettere che non ti considererò mai mio marito.”


Pronunciò le ultime parole di quella frase a voce molto bassa, e non appena ebbe finito di parlare sul suo volto delicato comparve un rossore mai visto prima. Abbassò immediatamente lo sguardo, evitando di incrociare quello di Yun Che.


Quel breve cambio di colorito lasciò Yun Che con lo sguardo perso nel vuoto… <em>Che diavolo? Si può sapere che succede? Solo un attimo fa, ha fatto una vera e propria scenata a riguardo, tanto che le mancava solo di mettersi davvero a piangere ed è scappata via subito, quindi perché adesso improvvisamente…</em>


<em>Possibile che questa ragazzina avesse un debole per me fin dall’inizio? E che abbia solamente fatto la tsundere per tutto il tempo… </em>Yun Che non poté fare a meno di strofinarsi la faccia, mentre tutto questo gli passava per la testa.


In fin dei conti, Yun Che era pur sempre un uomo, quindi era assolutamente impossibile che riuscisse a comprendere fino in fondo il cuore di una ragazza. Jasmine li aveva costretti a sposarsi, quindi Yun Che aveva preso parte a quella formalità solamente per soddisfare la sua richiesta. Al massimo, la situazione sarebbe stata un po’ imbarazzante – dopotutto, aveva già svolto parecchie volte quella cerimonia, e ognuna di esse era stata molto più lussuosa e maestosa della precedente.


Ma per una ragazzina, che aveva appena cominciato a provare amore per le prime volte, il matrimonio avrebbe completamente rovesciato sottosopra il suo intero mondo. Di conseguenza, anche i sentimenti di Caizhi per Yun Che erano cambiati leggermente.


“D’accordo, prometto che te ne regalerò qualcuno. Ma non c’è bisogno di aspettare la prossima volta che ci vedremo.”


Yun Che mosse lentamente la mano sinistra di fronte a sé. Immediatamente, varie file di abiti da donna, di ogni forma e misura, comparvero davanti agli occhi di Caizhi.


“Uwaaaah!” Gli occhi brillanti come stelle di Caizhi si ingrandirono e dalle sue labbra si levò un adorabile grido di soddisfazione.


Durante gli anni che aveva trascorso insieme a Jasmine, uno dei passatempi preferiti di Yun Che era stato quello di comprare per lei ogni sorta di vestiti meravigliosi. Dopo che Jasmine se n’era andata, ogni volta che lui vedeva degli abiti che le sarebbero piaciuti, sentiva qualcosa nel cuore e non esitava a comprarli immediatamente.


Prima di rendersene conto, ne aveva ormai acquistati molti.


Dopotutto, sua moglie Cang Yue era l’imperatrice di una nazione, mentre lui possedeva metà della Gilda dei Mercanti Luna Nera. Inoltre, la Famiglia Yun era una delle grandi Famiglie Guardiane… praticamente, aveva così tanti soldi da non poterli spendere tutti neppure impegnandosi.


“Sono… così… tanti!” Mentre Caizhi pronunciava quelle parole, sembrava che nei suoi occhi stessero brillando milioni di stelle. Ogni singolo abito che Jasmine aveva comprato per Jasmine era ovviamente molto ricercato. Erano tutti incredibilmente splendidi, o dallo stile estremamente raffinato, e siccome Jasmine aveva sempre amato il rosso, la maggior parte erano di quel colore.


Caizhi non era avida, e fra tutti quei vestiti ne scelse semplicemente uno dei colori dell’arcobaleno, dalla gonna ampia. Tenne l’abito colorato vicino a sé e fece una graziosa e agile giravolta. I numerosi drappi della gonna volteggiarono e brillarono, sembrava che un arcobaleno stesse ballando meravigliosamente a mezz’aria.


Anche se Caizhi aveva sei anni in meno di Jasmine, avevano una corporatura quasi identica. Perciò, quell’abito dai colori dell’arcobaleno calzava a pennello anche a lei.


“Hehe, grazie Cognato.” Disse, mettendo via gentilmente l’abito arcobaleno. Il suo volto, illuminato da un sorriso, ricordava un fiore appena sbocciato e abbellito dalla rugiada mattutina, era indescrivibilmente adorabile e meraviglioso.


<em>Alla fine, è pur sempre una ragazzina…</em> pensò Yun Che. dopotutto, anche se Caizhi aveva diciannove anni, ne dimostrava tredici o quattordici al massimo.


Quando Yun Che la vide così felice per un semplice vestito, dentro di sé tirò silenziosamente un sospiro di sollievo… forse, Caizhi non era in condizioni così terribili come Jasmine temeva.


Mentre Yun Che guardava il dolce e affascinante sorriso di Caizhi, anche le sue labbra cominciarono a incurvarsi verso l’alto senza che lui se ne rendesse conto, e disse: “Che strano, poco fa eri chiaramente contraria al matrimonio, e sembrava quasi che i Cieli stessi ti avessero fatto un torto. Quindi, perché all’improvviso hai cambiato completamente idea?”


Quando Caizhi sentì la domanda di Yun Che, il sorriso sulle sue labbra scomparve, e cominciò a fare di nuovo un’espressione imbronciata: “Beh, cosa importa se sono contraria? In ogni caso, non posso far arrabbiare la Sorellona.”


Si lamentò, fingendosi risentita: “Sono una ragazzina così giovane, eppure devo davvero sposarmi… è tutta colpa tua!”


“Hai già diciannove anni, quale parte di te sarebbe ancora una giovane ragazzina?”


“Quindi non si può essere una giovane ragazzina se si ha già diciannove anni, huh!?” Caizhi reagì come un gatto a cui è stata appena calpestata la coda, e gridò indignata: “Beh, eppure io lo sono!!”


“Va bene, va bene, va bene, sei una giovane ragazzina.” Yun Che finalmente realizzò che Caizhi sembrava molto permalosa riguardo alla sua età. Quando l’aveva incontrata due anni prima, lei aveva detto di avere solo tredici anni, negando con decisione di averne diciassette… e lui non aveva neppure idea del perché l’avesse fatto.


<em>Che sia per via del suo aspetto?</em>


“Il motivo per cui posso iniziare ad accettare tutto questo, è che sto cominciando a capire perché la Sorellona abbia fatto una cosa del genere.” All’improvviso il tono di Caizhi cambiò e lei si abbandonò a un sospiro, che non avrebbe affatto dovuto provenire dalle labbra di una ragazzina. Dopodiché, fissò Yun Che e disse: “La Sorellona ti ha detto qualcosa di strano? Per esempio, qualcosa come che nel mio cuore c’è un immenso abisso o roba del genere?”


“Ehm…” Yun Che venne colto di sorpresa da quelle parole.


“Lo sapevo.” Quando vide la reazione di Yun Che, Caizhi sbuffò leggermente dal suo naso di giada e poi disse in tono lugubre: “Anche se ho già dimostrato di essere abbastanza brava, la Sorellona continua ancora di nascosto a preoccuparsi per me. Però non sono debole e fragile come crede lei, e finché la Sorellona starà bene, io sarò la ragazza più felice del mondo.”


“Tua sorella in effetti è molto preoccupata per te. Esattamente come te sei molto preoccupata per lei.” Rispose Yun Che.


“Umpf, è naturale!” esclamò Caizhi, inclinando a lato la sua piccola ed esile testa: “Perché la Sorellona è l’unica famiglia che ho in tutto l’enorme mondo.”


“Beh, ieri era così.” Rispose Yun Che, con un lieve sorriso: “Da oggi in poi, sono tuo marito, quindi sono un altro membro della tua famiglia. E secondo la logica e il buonsenso, dovrei restarti ancora più vicino di tua sorella.”


“…” Il respiro di Caizhi era chiaramente diventato irregolare quando aveva sentito quelle parole.


“Anche se è successo in un modo un po’ strano, quello che è successo ormai è successo e ora sei mia moglie (una di loro, almeno). Farò del mio meglio per essere buono con te quanto Jasmine, e anche per diventare forte, abbastanza forte da far sì che tu possa affidarti a me.”


Yun Che parlò in tono molto sincero e deciso, e anche nel suo sguardo brillò una luce determinata.


Gli occhi di Caizhi divennero leggermente lucidi. Poi, arrossì di colpo e ribatté stizzita: “Ma quale moglie, perché mi fai sembrare così vecchia!? Dannazione!!”


Dopo aver finito di sgridarlo, aggiunse a voce molto bassa: “Al massimo… sono la tua mogliettina.”


“Eh? Cos’hai detto?” Yun Che non avrebbe mai potuto sentire chiaramente quelle parole.


Anziché ripeterle, Caizhi si voltò, dandogli le spalle, e indicò davanti a sé con un dito: “Mi infastidirai a morte. Sbrigati, vai da mia sorella! Non hai il permesso di disturbarmi un solo istante di più!”


<em>Questa ragazzina fino a un attimo fa stava gongolando tutta allegra, eppure da un momento all’altro è diventata così scontrosa…</em> Yun Che rispose, in tono piuttosto rassegnato: “Va bene, va bene. Comunque, devi ricordarti bene quello che ti ho appena detto. Dato che ormai ho deciso, puoi scordarti di scappare via, anche se sei la Dea Stellare del Lupo.”


Forse per i desideri di Jasmine, o forse per via della promessa che lui le aveva fatto, o forse perché già prima andava d’accordo con Caizhi, o forse ancora per qualche altra ragione, ma indipendentemente dal motivo, ognuna di quelle parole proveniva dal profondo del cuore di Yun Che.


Caizhi: “…”


Quando Yun Che se ne fu andato, Caizhi rimase immobile, con lo sguardo perso nel vuoto e una totale confusione nella mente.


Avrebbe dovuto sbuffare con sdegno, quando aveva sentito le parole di Yun Che. avrebbe dovuto trovarle ridicole, ritenerle solo belle e fantasiose promesse usate per ingannare una ragazzina… ma, per qualche motivo, in quel momento si era inaspettatamente sentita toccata nel profondo, e quello che poi lei aveva detto era sembrato invece un piccolo capriccio, affascinante ma futile, come quelli che si rivolgono a qualcuno a cui si ha già aperto il proprio cuore.


“Huuu…”


Si lasciò sfuggire un debole sospiro di sollievo, prima di sforzarsi a recuperare la calma. Mormorò, rivolgendosi al ruscello accanto a lei: “Che persona pericolosa. Non mi sorprende che la Sorellona si sia innamorata di lui. Sicuramente deve aver usato delle parole come quelle per ingannare un sacco di altre ragazze… come se io possa cadere in trappola così facilmente.”


“Ha detto persino che potrò affidarmi a lui… pensare che ha persino avuto il coraggio di vantarsi in maniera così stupida…”


“La Sorellona ha detto anche che è viscido e super pervertito, quindi non gli lascerò assolutamente fare ciò che vuole!”


Mormorò tutto questo fra sé e sé, ma nel profondo del suo cuore e della sua anima continuava a riecheggiare un pensiero che non riusciva ad allontanare.


<em>Quello che mi ha detto sarà… vero…</em>


Due piedi che sembravano della preziosa giada alterarono leggermente il corso del freddo e tranquillo ruscello. Caizhi sollevò gli occhi all’orizzonte, e quando finalmente recuperò la calma, nella sua mente riapparvero alcuni dei momenti che aveva trascorso con Yun Che…


Quando lui aveva ficcato il naso nei suoi affari e aveva usato il Tomo del Dio della Prigione per salvarla…


Quando era caduto in preda al panico dopo i suoi ripetuti insulti ed era scappato via da lei…


Poi, la seconda volta che l’aveva salvata, lei invece l’aveva messo in pericolo. E anche dopo averla sgridata con rabbia, lui aveva comunque rischiato la vita per salvarla una terza volta…


L’aveva abbracciata forte, stringendola a sé, mentre il sangue che lui aveva versato per lei cadeva sul suo viso, goccia dopo goccia… eppure, non aveva pensato neppure per un istante di lasciarla andare.


………………..


Senza che lei se ne rendesse conto, gli occhi brillanti come stelle di Caizhi erano già diventati lucidi, e non si accorse neppure che le sue labbra si erano incurvate leggermente verso l’alto, formando una mezzaluna incredibilmente bella.
                                


                                



