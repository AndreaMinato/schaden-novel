---
weight: 13050
title: Capitolo 1305 – Segreto del Regno dell’Eternità (1)
pubDate: 2025-02-27T08:14:48.771Z
tags:
    - atg
---


<em><strong>Capitolo Regolare, 1 in coda, 0/10 donazione</strong></em>


<em><strong>-Alstor</strong></em>


<em><strong>(Scusate ragazzi, questo era il regolare di ieri. Ho avuto problemi con la connessione, probabilmente per via degli strumenti con cui la CIA sta manipolando il flusso temporale per evitare il raid all'area 51. Domani pubblico lo sponsorizzato)</strong></em>






“Signora Shen Xi.” Yun Che si inchinò, con sincera gratitudine: “Grazie per la grande generosità che ha dimostrato salvandomi la vita.”


“Non c’è bisogno che mi ringrazi. Se vuoi ringraziare qualcuno, dovresti ringraziare Ling’er.”


Prima di incontrare Shen Xi, Yun Che non aveva mai immaginato che la voce di una persona potesse essere davvero così piacevole da ascoltare… era delicata come una soffice nuvola e meravigliosa come una melodia della natura, sembrava semplicemente la musica celeste proveniente dai Cieli, qualcosa che non avrebbe dovuto esistere in quel crudele mondo dei mortali.


Quella voce celestiale riecheggiò nella mente di Yun Che e una strana stanchezza cominciò a diffondersi in tutto il suo corpo. Solamente dopo essere rimasto con lo sguardo perso nel vuoto per un secondo, riuscì finalmente a rispondere: “Giuro che non dimenticherò il debito che devo a He Ling, e che devo anche a lei, Signora Shen Xi, e che un giorno lo ripagherò.”


“Per favore, alzati.” La voce di Shen Xi divenne ancora più gentile: “Da oggi in poi, non ci sarà bisogno che tu sia così formale con me, o che ti inchini quando mi vedi. L’etichetta di voi mortali non esiste, in questo luogo.”


Yun Che rimase stupito da quelle parole, ma si rialzò in piedi e disse: “Capisco, lo ricorderò.”


“Fammi vedere la mano.”


Mentre lo diceva, Shen Xi aveva già iniziato a distendere lentamente il braccio destro.


La sua mano era incredibilmente bella, più immacolata della neve appena caduta, più luminosa della giada. Sembrava appartenere a una fanciulla dei Cieli, proveniente da un sogno. Inoltre, la soffusa luce bianca che brillava intorno alle sue dita dava ancora di più l’impressione che si trattasse di un’illusione.


Yun Che trattenne il fiato senza rendersene conto… non riusciva a credere che la mano di una donna potesse essere davvero così bella da togliergli il respiro. Inoltre, anche se aveva già disteso anche lui la sua, si bloccò completamente, come se temesse di avvicinarla a quella di Shen Xi, per paura di profanarla.


Il polso di Shen Xi fece un piccolo scatto e le sue dita di giada di aprirono, poi un rivolo di luce bianca volò verso Yun Che, entrando in contatto con il dorso della sua mano.


Immediatamente, degli eleganti ed elaborati marchi dorati comparvero sulla pelle di Yun Che, coprendo tutto il suo corpo.


Era il Marchio Spirituale del Suicidio!


Quando i marchi dorati cominciavano a brillare, allora il Marchio Spirituale del Suicidio si attivava violentemente. Ma stavolta, anche se il corpo di Yun Che era evidentemente ricoperto dai caratteri dorati, non provò neppure il minimo dolore. Abbassò lo sguardo, soltanto per accorgersi che un velo molto sottile di Energia Misteriosa incredibilmente pura e dal brillante colore bianco aveva ricoperto i marchi dorati.


Con un delicato movimento delle dita di giada di Shen Xi, la brillante Energia Misteriosa bianca divenne leggermente più intensa.


Che tipo di potere è questo… mormorò mentalmente Yun Che. Non era nessuna tecnica che lui fosse in grado di riconoscere, e sicuramente non era neppure solo Energia Misteriosa, eppure era così pura.


Dopo che Shen Xi ebbe ritratto quella mano esile e delicata, disse con gentilezza: “Il Marchio Spirituale del Suicidio con cui sei stato maledetto è sotto controllo, ma c’è comunque la possibilità che nei prossimi mesi si riattivi ancora. Tuttavia, il dolore sarebbe minore e dovresti essere in grado di sopportarlo. Dovresti ringraziare la Sfera di Spirito del Legno Reale all’interno del tuo corpo, senza di quella non avresti avuto un legame così intimo col mio potere e non saresti migliorato così rapidamente. Normalmente, per far recedere così tanto il Marchio Spirituale del Suicidio sarebbe servito un periodo dieci volte più lungo.”


La Sfera di Spirito del Legno Reale… un legame così intimo col suo potere?


“Ti tratterò una volta al giorno e il Marchio Spirituale del Suicidio si dissiperà con una lentezza estrema. Inoltre, se non ti trattassi per più di ventiquattr’ore, il Marchio affonderebbe di nuovo le radici dentro di te e tutti gli sforzi precedenti verrebbero vanificati. Per favore, ricordalo molto bene.”


“D’accordo.” Rispose Yun Che, annuendo: “Mi affiderò a lei, Signora Shen Xi.”


Le parole di Shen Xi lasciavano intendere che, fino a quando il Marchio Spirituale del Suicidio non si fosse dissipato completamente, lui non avrebbe potuto lasciare quel luogo… altrimenti, sarebbe caduto di nuovo in quel terribile abisso, dove non avrebbe potuto morire neanche se l’avesse desiderato.


“Signora Shen Xi, se posso essere così scortese da chiederlo… dovrò davvero restare qui per i prossimi cinquant’anni?” domandò Yun Che, con molte caotiche e complicate emozioni nel cuore.


Shen Xi non rispose apertamente, ma disse a bassa voce: “Anche se hai innumerevoli cose di cui occuparti nel mondo esterno, dovrai comunque restare qui finché non avrò cancellato completamente il Marchio Spirituale del Suicidio. Perché eccetto me e chi ti ha maledetto, nessun altro può farlo.”


“…capisco.” Rispose Yun Che, con un piccolo cenno del capo.


Shen Xi si voltò. Era chiaro che esistesse, ma quando la si guardava si aveva la sensazione che fosse comunque solo un’illusione prodotta dalla propria mente. Questo valeva anche per Yun Che: “La ragazza che ti ha portato qui ti ha lasciato il Palazzo Celestiale della Luna Evanescente, è proprio fuori dalla barriera. Vai a prenderlo.”


Yun Che non avrebbe avuto comunque bisogno che Shen Xi glielo ricordasse. Dopo essersi svegliato, aveva subito percepito che qualcosa di nuovo stava interagendo con la sua anima… si trattava del legame fra lui e il Palazzo Celestiale.


Xia Qingyue se n’era andata, tagliando bruscamente ogni legame fra loro due. Eppure, gli aveva lasciato uno dei tesori più preziosi che si potessero usare per proteggere la propria vita, un’arca misteriosa che neppure i Divine Master potevano raggiungere.


“Lei…” non appena quella parola lasciò le sue labbra, Yun Che provò una leggera fitta al cuore. Si costrinse a inspirare, poi riprese: “Quando se n’è andata, ha detto qualcosa?”


Percependo la preoccupazione e il turbamento di Yun Che, Shen Xi gli chiese gentilmente: “Hai paura che sia tornata nel Regno degli Dei Lunari e che verrà condannata a morte?”


Era chiaro che Shen Xi avesse avuto il tempo di informarsi almeno in parte sull’accaduto, mentre Yun Che era privo di sensi.


Anche se quel luogo era al di fuori del mondo mortale, il nome di Yun Che aveva già creato scalpore nell’intero Regno degli Dei Lunari, quindi ogni persona al mondo sapeva di ciò che avevano fatto lui e Xia Qingyue. Le voci si facevano sempre più pungenti man mano che si diffondevano, e se qualcuno voleva sapere della faccenda era davvero fin troppo facile sentirne varie versioni.


“…sì.” Annuì Yun Che: “Tutta quella faccenda deve aver sicuramente fatto infuriare l’Imperatore degli Dei Lunari. Inoltre, lei stessa si sente profondamente in colpa nei confronti di sua madre e di suo padre adottivo. Anche se la condannassero a morte, non si lamenterebbe affatto e sicuramente non opporrebbe alcuna resistenza.”


L’Imperatore degli Dei Lunari era il padre adottivo di Xia Qingyue. Era un segreto che in pochissimi conoscevano. Ma lui l’aveva detto senza pensarci neppure un istante, mentre era distratto e preoccupato.


D’ora in avanti ogni legame fra di noi… sarà troncato!


Quando ripensò alle parole che Xia Qingyue aveva pronunciato prima di andarsene e alle macchie di sangue sulle sue vesti lunari, alle lacrime che aveva versato per lui, a come aveva messo da parte il proprio orgoglio implorando per lui, e al fatto che gli aveva lasciato il Palazzo Celestiale… Yun Che si abbandonò a un lungo e cupo sospiro addolorato, pensando: Se davvero volevi troncare ogni nostro legame e non provavi quasi nulla per me, allora perché hai fatto tutto questo?


Sei andata via per calmare la rabbia e l’odio che l’Imperatore degli Dei Lunari prova verso di me. O forse, hai fatto tutto questo perché hai paura che, dopo la tua morte, io cercherò di vendicarmi del Regno degli Dei Lunari… se davvero è così, allora mi hai davvero sottovalutato.


Quello che hai distrutto era solo un certificato di matrimonio sbiadito, un pezzo di carta… era solo un certificato, ma tutto il resto è ancora assolutamente intero e perfetto, e le tue azioni non scompariranno mai.


“…” Shen Xi ci rifletté in totale silenzio per qualche secondo. Poi, sospirò debolmente e gentilmente: “Lei ha preso questa decisione solamente per proteggere il tuo nome. Sono davvero poche le ragazze che sarebbero disposte a fare una scelta simile, in questo universo.”


Yun Che: “…”


“Ma non ti devi preoccupare.” La sua voce era delicata come un fiore e sembrò raggiungere direttamente l’anima di Yun Che, confortandolo gentilmente e sinceramente: “Quando se n’è andata, non l’ha fatto col desiderio di morire. Al contrario, sembrava aver preso una decisione molto importante… forse, ciò che avete affrontato insieme qualche giorno fa ha causato dei cambiamenti nel suo cuore e nella sua mente.”


“O meglio, dovrei dirlo in un modo più adatto alla sua situazione.” Oltre il bagliore bianco che impediva di vedere il suo viso, Shen Xi sollevò leggermente gli occhi al cielo, e la sua rincuorante voce celestiale sembrò tingersi con una certa misteriosa curiosità: “Il suo Gelido Cuore di Vetro ha cominciato a risvegliarsi.”


“Il suo Gelido Cuore di Vetro… ha cominciato a risvegliarsi?” Yun Che evidentemente non capiva il significato nascosto da quelle parole, e rimase piuttosto stupito: “Svegliandolo, riceverà… la protezione dei Cieli?”


“No.” All’esatto contrario di ciò che Yun Che si aspettava, Shen Xi scosse la testa: “Il mondo intero sostiene che il Gelido Cuore di Vetro sia parte del potere residuo della Dea Ancestrale, quindi è al di sopra della Legge dei Cieli e, perciò, che chi lo possiede può guadagnarsi la loro protezione. Ma in realtà, queste sono solo speculazioni che l’intero universo ritiene corrette.”


Sul viso di Yun Che comparve un’espressione scioccata. Si diceva che una donna che possedeva il Gelido Cuore di Vetro era protetta dai Cieli. Questo non era ciò che dicevano le persone comuni, ma ciò a cui credevano fermamente persino i Divine Master e gli Imperatori Divini Stessi.


“Allora, se il suo Gelido Cuore di Vetro si sta risvegliando… cosa accadrà, in realtà?” chiese Yun Che.


“Quando il Gelido Cuore di Vetro si risveglia, la propria forza, la propria saggezza, la propria sapienza e la propria anima subiscono dei cambiamenti che a prima vista potrebbero sembrare semplicemente strani. Ma poi, la propria velocità di crescita diventa così incredibile da non poter essere concepita dalle persone comuni, e i cambiamenti nella propria sapienza e saggezza portano a non essere più disposti a sottomettersi a nessuno… come minimo, non si sarà mai più deboli, insicuri o remissivi.”


“Il primo caso fu quello dell’Antenata del Regno dell’Eternità, tutti quegli anni fa. All’inizio era una donna mortale, eppure divenne la prima Imperatrice dell’Eternità e convinse persino la Perla dell’Eternità a sottomettersi a lei.”


“Il Gelido Cuore di Vetro è comunque, a conti fatti, un vero ‘miracolo divino’. Inizialmente credevo che non ne sarebbe mai più comparso un altro in questo mondo… ma forse, questo è l’ultimo miracolo di questo universo. Anche solo per questo, il modo di dire ‘protezione dei Cieli’ non mi sembra affatto sbagliato.”


Yun Che faceva fatica a capire cosa intendesse dire Shen Xi. Perché nessuno aveva mai capito chiaramente cosa fosse di preciso il Gelido Cuore di Vetro, e tutte le voci e informazioni riguardo a esso ruotavano intorno alla “protezione dei Cieli”.


Eppure, Shen Xi gli aveva dato un’altra spiegazione, completamente diversa da tutte le altre.


“Quando Qianye Ying’er ha fatto la sua mossa contro di te, probabilmente non si aspettava che questo avrebbe creato un’avversaria così spaventosa.” Shen Xi lanciò un’occhiata a lato, come se stesse guardando gentilmente Yun Che: “Fra cinquant’anni, sarà sicuramente una grossa minaccia per Qianye Ying’er. Devi credere a questo ‘miracolo’ all’interno del suo corpo.”


“Cinquant’anni… perché proprio cinquant’anni?” chiese Yun Che, confuso.


“Perché se fra cinquant’anni non sarà in grado di tenere testa a Qianye Ying’er, tu dovrai vivere per sempre sotto la sua costante minaccia, una volta lasciato questo luogo… il motivo per cui si è costretta a troncare tutti i legami fra voi due è proprio perché ha paura di fallire.”


Shen Xi fece lentamente un passo in avanti, un solo unico e delicato passo, eppure la sua sagoma divenne sempre più sfocata finché lei non scomparve nel mezzo del mare di fiori. Ma la sua voce celestiale raggiunse ancora Yun Che: “Spero che ti sentirai più tranquillo, ora che ti ho detto tutto questo.”


Yun Che rimase fermo e in silenzio, senza muoversi per parecchio tempo.


Le parole di Shen Xi non lo avevano affatto calmato. Al contrario, sentiva il suo cuore stretto dalla morsa di una preoccupazione ancora più soffocante…


“Qingyue, si può sapere cos’hai in mente di fare?”


…………………………


Regno dell’Eternità. Il Giorno in cui sarebbe stata aperta la Perla dell’Eternità.


Tutti i Giovani Prescelti si erano radunati nel luogo prestabilito da parecchio tempo, ma anche contando il ragazzo che aveva preso il posto di Wei Hen, erano solo in novecentonovantanove. Yun Che non era ancora arrivato.


L’interno della Perla dell’Eternità era proprio di fronte a loro e tutti provavano una certa preoccupazione, considerando che sarebbero rimasti isolati dal mondo per tremila anni. Eppure, al tempo stesso, tutti loro erano anche pieni d’entusiasmo e impazienza. Avrebbero potuto coltivare per tremila anni senza alcuna distrazione, all’interno della Perla dell’Eternità, eppure nel mondo esterno ne sarebbero passati solamente tre. Era davvero come ascendere al cielo in un solo passo.


Fra la folla, spiccava al centro del gruppo una figura bianca come la neve. Le persone intorno a lui gli lasciavano molto spazio, come se nessuno volesse avvicinarglisi, e sembrava anche che allo stesso modo neanche lui volesse avvicinarsi a nessuno di loro.


Era Luo Changsheng del Regno del Sacro Universo.


Tutte le ferite che aveva subito per mano di Yun Che un mese prima erano completamente guarite… o almeno, così sembrava in apparenza. Ma c’era stato un chiaro cambiamento nella sua aura. Anche se era ancora gentile e tranquilla come l’acqua, in fondo ai suoi occhi c’era un bagliore sorprendentemente sinistro e malevolo.


Quando aveva affrontato Yun Che per la prima volta, anche se aveva perso aveva comunque potuto mostrare tutte le sue qualità. Inoltre, l’aveva affrontato al massimo della sua forza, quindi nonostante la sconfitta la sua reputazione ne avrebbe comunque giovato.


Ma durante il loro secondo incontro, quando era diventato un Divine King, per via della sua precedente sconfitta il suo lato nascosto era emerso dalle profondità della sua anima. Alla fine, non aveva perso solo parte della sua forza misteriosa, ma anche tutta la sua reputazione e il suo orgoglio.


In confronto a prima, era una persona completamente e terribilmente diversa… come minimo, questa era l’impressione che aveva dato a tutti coloro che lo avevano incontrato di nuovo.


Tuttavia, anche se aveva perso contro Yun Che, e anche se era stata una sconfitta terribilmente miserabile, era comunque Luo Changsheng, l’eccezionale genio che possedeva tre Eredità Divine e sapeva controllare tre diversi elementi, il più giovane Divine King della storia della Regione Orientale.


Chi poteva sapere che livello avrebbe raggiunto in tremila anni? Nessuno osava fare delle ipotesi.


Dopo un periodo di tempo piuttosto lungo, un uomo anziano si fece lentamente avanti.


L’Imperatore dell’Eternità.


Stava per far entrare personalmente quei Giovani Prescelti, selezionati durante l’Assemblea Profound God, all’interno della Perla dell’Eternità.
                                


                                



