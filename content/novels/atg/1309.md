---
weight: 1309
title: Capitolo 1309 – Cuore Vendicativo
pubDate: 2025-02-27T08:14:48.772Z
tags:
    - atg
---


<em><strong>Capitolo regolare, 10 in coda, 0/10 donazione</strong></em>


<em><strong>-Alstor</strong></em>






Nominando una “Terra Proibita”, chiunque avrebbe quasi sicuramente pensato a un luogo inquietante, pericoloso e dominato dalla morte. Tuttavia, la Terra Proibita del Samsara era un luogo paradisiaco e incredibilmente bello, che neppure qualcuno con alle spalle varie decine di migliaia di anni sarebbe mai riuscito a immaginare.


Ogni singola pianta e ogni singolo fiore contenevano straordinaria energia vitale e spirituale. Una ragazza era seduta in silenzio nel mezzo di un mare multicolore di fiori di vario tipo, coi suoi meravigliosi occhi persi nel vuoto, spenti. Quando si sedeva, spesso restava immobile per un giorno intero, e a volte non rispondeva neppure quando Shen Xi la chiamava gentilmente.


Nell’ultimo periodo, aveva fatto così ogni giorno.


Dopo aver scoperto la crudele verità da Yun Che, era come se il suo cuore e la sua anima fossero precipitati in un abisso senza fondo, da cui non riusciva a liberarsi.


Yun Che giunse a fianco della ragazza, ma lei non ebbe alcuna reazione. Una lieve brezza soffiò da nord, ma i fiori e le piante lì vicino si piegarono comunque verso la ragazza, cercando dolcemente e tranquillamente di consolare il suo cuore infranto e dilaniato.


Yun Che si sedette piuttosto bruscamente accanto a He Ling, appoggiandosi quasi contro di lei.


Alla fine, quando i loro corpi entrarono in contatto, He Ling ebbe una reazione e i suoi occhi prima quasi senza vita scattarono verso Yun Che. Ma lui, anziché voltarsi verso di lei, osservò il paesaggio in lontananza, proprio verso il punto che lei sembrava aver fissato fino a pochi istanti prima. Non disse nulla per consolarla, anzi, all’improvviso sospirò con enfasi: “Questo mondo è davvero misterioso, al punto che esiste qualcuno come la Signora Shen Xi. Ogni volta che la guardo, vengo rapito dalla sensazione che sia tutto un sogno, esattamente come se mi trovassi di fronte a una fata dei Cieli.”


L’arrivo e le parole di Yun Che fecero recuperare a He Ling un po’ di chiarezza. Rispose a bassa voce: “Beh, in ogni caso la Maestra è sempre stata davvero una fata dei Cieli.”


Yun Che la guardò con la coda dell’occhio e si accorse che, mentre parlava, i suoi occhi erano ancora spenti e senza alcuna emozione. Nell’arco di pochi giorni, quei meravigliosi occhi che gli erano sembrati delle stelle di giada, quando li aveva visti per la prima volta, erano diventati così grigi e opachi da togliere il fiato.


“Non solo sono in debito con la Signora Shen Xi perché mi ha salvato la vita, ma anche perché è riuscita a comprendere tutta la mia preoccupazione e mi ha consolato e tranquillizzato di sua iniziativa… la Signora Shen Xi è sempre stata una persona così gentile e altruista?” chiese Yun Che, con un leggero sorriso.


“Mn.” He Ling fece un piccolo cenno con la testa: “La Maestra non è solo una fata dei Cieli, ma anche quella più bella, più buona e più dolce del mondo.”


“Ah?” rispose Yun Che, con un’espressione scioccata: “Hai visto il vero aspetto della Signora Shen Xi?”


“Mn.” L’esile testa di He Ling rimbalzò su e giù ancora una volta, poi aggiunse sempre a voce molto bassa: “Ma tu non puoi.”


“Eh? Perché?”


“Perché…” gli occhi di He Ling finalmente recuperarono un minimo di traccia ed emozioni… ma erano ancora così opachi da sembrare che lei si trovasse sulla soglia fra la vita e la morte: “Se tu vedessi il vero volto della Maestra, allora ai tuoi occhi il resto del mondo impallidirebbe.”


“…” Quelle parole stupirono molto Yun Che.


“Da molti anni, la Maestra non permette a nessun uomo di vedere il suo vero volto, quindi è passato moltissimo tempo dall’ultima volta che uno di voi è stato così fortunato da vederlo. Anche se le chiedessi il permesso di vederla, non te lo concederebbe mai. Ma se fossi davvero così fortunato da vedere il suo viso…” il suo tono si fece più distratto, mentre continuava: “Allora, può darsi che poi non mi degneresti più neppure di un’occhiata.”


Yun Che rise e scosse la testa: “Haha, impossibile. Quando He Lin mi parlò di te per la prima volta, mi disse che eri la sorella maggiore più bella del mondo intero e, sul momento, non gli credetti molto. Ma dopo averti incontrata, ho capito subito che sei davvero fra le ragazze più belle del mondo.”


He Ling lo guardò, poi si lasciò sfuggire una risata cristallina: “Beh, la sorellona che ti ha accompagnato qui l’altro giorno era molto più bella di me.”


“Eh, dici?” rispose in tono innocente Yun Che.


He Ling distolse lo sguardo, osservando il paesaggio: “So che stai cercando di consolarmi. Scusa… mi dispiace che tu e la Maestra siate preoccupati per me, starò bene. Solo che… solo che…”


Quando era arrivato Yun Che, si era impegnata molto per sembrare tranquilla e non farlo preoccupare per lei. Ma, prima ancora di finire di parlare, cominciò di nuovo a tremare violentemente e non riuscì a controllarsi per quanto si sforzasse: “Non riesco davvero a capire… cos’abbiamo fatto di male, che peccato abbiamo commesso noi Spiriti del Legno… perché i Cieli ci trattino così… si può sapere cosa diavolo abbiamo fatto di male…”


Si strinse le spalle fra le braccia e cominciò a rannicchiarsi su sé stessa.


“La tua razza non ha fatto nulla di male, nessuno di voi ha mai fatto nulla di male.” La consolò dolcemente Yun Che. Ma lui stesso sapeva che quelle parole potevano confortarla davvero poco.


Il suo volto grazioso era appoggiato contro le ginocchia, e disse a bassa voce con grande malinconia: “Fin da quando ero piccola, il mio Onorevole Padre e la mia Onorevole Madre mi dicevano che noi Spiriti del Legno siamo una razza protetta dalla natura. Purché fossimo stati gentili, amorevoli e generosi con tutto e tutti, alla fine il destino si sarebbe sempre preso cura di noi.”


Mentre i ricordi della sua breve visita al villaggio nascosto degli Spiriti del Legno riaffioravano nella sua mente, Yun Che si abbandonò a un cupo sospiro: “Voi Spiriti del Legno siete la razza più gentile e stupenda che io abbia mai incontrato. Anche se tutti voi avete dovuto sopportare fin troppe ingiustizie e difficoltà, in futuro… anche io credo fermamente a ciò che ti hanno detto il tuo Onorevole Padre e la tua Onorevole Madre. In futuro, il destino si prenderà sicuramente cura di voi e vi ripagherà immensamente per ciò che avete dovuto affrontare.”


“Heh…” lei scosse la testa con forte decisione, quel suo piccolo gemito era sembrato una risata, ma una risata totalmente disillusa e piena di dolore: “Il futuro? Noi Spiriti del Legno… ormai, che futuro ci resta…?”


Yun Che si sentì immediatamente mancare il respiro.


“Il mio Onorevole Padre e la mia Onorevole Madre, che mi dissero tutto questo, sono morti ormai da anni… si sono sacrificati per proteggermi… eppure io non sono riuscita neppure a proteggere i miei stessi compagni, non sono riuscita a proteggere neanche Lin’er…”


“L’unica superstite della Stirpe Reale degli Spiriti del Legno sono io, un’inutile donna… ormai è completamente estinta… non abbiamo più un futuro… tutti i miei famigliari, tutti i membri più importanti della mia razza… sono tutti morti…”


“Futuro… quale futuro…”


Mormorò fra sé e sé, una parola più straziante dell’altra.


Yun Che divenne terribilmente scuro in volto e si accorse improvvisamente di aver sbagliato del tutto la sua previsione riguardo alle condizioni di He Ling… erano molto peggiori di quanto si aspettasse.


La stirpe della Famiglia Reale era stata distrutta, i suoi sudditi avevano ormai perso la vita, lei era rimasta completamente sola e il suo cuore era ancora dilaniato dal senso di colpa e dal rimorso che provava per via della morte di He Lin e della distruzione della loro famiglia…


Tutto ciò in cui avevano creduto così speranzosamente aveva portato alla conclusione più tragica e dolorosa che ci potesse essere. La speranza e i sogni che avevano sempre avuto nei loro cuori erano stati completamente distrutti, trasformandosi nella più cupa e totale disperazione.


Il destino era stato davvero troppo crudele con gli Spiriti del Legno.


Anche dopo averci pensato per parecchio tempo, Yun Che non riuscì a trovare le parole giuste per confortarla. Perciò, si limitò a darle una pacca sulle spalle e sorridere lievemente: “He Ling, almeno la Famiglia Reale degli Spiriti del Legno non è ancora davvero scomparsa. Tu sei l’ultima discendente della Stirpe Reale e, anche se sei una donna, i figli che avrai in futuro avranno nelle loro vene il sangue degli Spiriti del Legno Reali. Quindi, devi continuare a vivere e ad essere felice, in quanto ultima speranza della Famiglia Reale. Dopodiché, dovrai guidare la tua intera razza e attendere il giorno in cui il destino comincerà finalmente a proteggervi.”


“Destino… proteggerci…” mormorò a bassa voce: “Ormai… non crederò mai più a cose del genere…”


Yun Che: “…”


Sollevò lo sguardo, allontanando il viso dalle ginocchia, e non aveva lacrime agli occhi, dove però c’era un cupo dolore che non poteva scomparire. Guardò Yun Che, lo fissò a lungo e poi sussurrò con gli occhi lucidi: “Potresti… chiamarmi sorellona, anche solo una volta?”


Anche Yun Che aveva mantenuto lo sguardo fisso su di lei, ma le rispose scuotendo la testa: “Io non sono He Lin, lui ormai è morto.”


He Ling chiuse gli occhi e chiese, con la voce straziata dal dolore: “Davvero non sei disposto nemmeno a concedermi solo questa piccola illusione?”


Lo sguardo di Yun Che era serio e comprensivo: “Forse non mi crederai, ma un tempo ero esattamente come sei tu adesso, anche io non avevo più nulla al mondo… neppure sogni o speranze. Quindi, posso capire come ti senti adesso, e capisco fin troppo bene anche che illusioni come questa concedono solo un piccolo conforto temporaneo, ma poi portano a un dolore ancora più atroce.”


He Ling distolse lo sguardo e il suo viso sprofondò di nuovo fra le sue ginocchia.


Dato che aveva affrontato un’esperienza simile, Yun Che in effetti sapeva molto bene come si stesse sentendo e cosa stesse pensando He Ling in quel momento. Solo che lei non era solo uno Spirito del Legno puro e innocente, ma anche una semplice ragazzina, quindi naturalmente era molto meno forte e risoluta di quanto fosse stato lui all’epoca.


Dopo un lungo silenzio, Yun Che parlò di nuovo: “He Ling, anche se io non sono tuo fratello, da oggi in poi sarò come lui e sarò parte della tua famiglia.”


He Ling: “…”


“Anche se non so in cosa potrò aiutarti, come minimo non ti farò mai del male. Di fronte a me, puoi piangere quanto vuoi e se mai sentirai il bisogno di dire qualcosa a qualcuno, potrai dirlo a me.”


He Ling in quel momento era senza dubbio nelle peggiori condizioni possibili, quindi sperava che ciò che le aveva detto le avrebbe almeno permesso di abbassare la guardia e sfogarsi, dando voce a tutto ciò che provava… anche solo un po’.


Ma He Ling non disse comunque nulla.


Yun Che rifletté a lungo sulla situazione e proprio quando stava per dirle qualcosa, all’improvviso He Ling disse qualcosa a bassa voce… il suo tono era freddo e tranquillo, ma disse qualcosa che Yun Che non si aspettava affatto:


“Voglio vendetta.”


Yun Che divenne terribilmente scuro in volto e venne scosso da uno shock indescrivibile.


Se qualcuno avesse perso tutti i propri familiari e amici, vedendo la propria razza sradicata e distrutta, provare nel proprio cuore un folle desiderio di vendetta sarebbe stata la reazione più comune.


Ma lei era He Ling… era uno Spirito del Legno! Gli Spiriti del Legno erano permeati da pura energia vitale e avevano un legame estremamente profondo con la natura. I loro corpi, i loro cuori e le loro anime erano totalmente puri, e tutti loro provavano una forte repulsione istintiva verso tutto ciò che era malvagio o egoista. Era ancora meno probabile che si sporcassero le mani di sangue o partecipassero a degli omicidi.


Si sarebbero rifiutati persino di calpestare il più insignificante dei fiori o degli insetti.


Quella era la razza che meno di qualsiasi altra avrebbe potuto desiderare o cercare vendetta. In effetti, non sarebbe stato esagerato dire che erano gli unici esseri viventi dell’universo a non concepirla.


Quando He Lin si era inginocchiato di fronte a Yun Che, piangendo e implorandolo di prenderlo come suo studente, lo aveva fatto solamente per “proteggere i membri del suo Clan” e “trovare sua sorella”, non aveva mai pensato neppure per un istante a vendicarsi.


Eppure, adesso aveva sentito chiaramente le parole “Voglio vendetta” provenire dalle labbra di He Ling, che era persino riuscita a dirlo con così tanta calma e freddezza.


Quella freddezza significava che non si trattava solo di uno scatto d’ira. Al contrario, era un’idea che aveva cominciato a farsi strada nella sua mente da qualche giorno.


He Ling sollevò lentamente lo sguardo e osservò Yun Che, ancora incredulo. Il cupo e scuro bagliore nei suoi meravigliosi occhi era ancora più intenso di prima, e ora le iridi inizialmente color smeraldo erano diventate di un verde grigiastro, una sfumatura che forse non era mai apparsa prima di allora negli occhi di nessuno Spirito del Legno: “Lin’er e gli altri ti hanno detto chi… chi è stato a ridurre la nostra intera razza in condizioni così terribili, dopo aver ucciso i miei genitori?”


“…” Yun Che scosse la testa: “Non lo so.”


Il breve istante d’esitazione di Yun Che fece però tremare violentemente gli occhi di He Ling. Subito dopo, lei distese una mano e lo afferrò per un braccio: “Sai chi è stato, vero? Dimmelo… dimmelo… dimmi chi sono i colpevoli!”


Yun Che scosse ancora una volta la testa: “Davvero, non lo so. Del resto, non avevano alcun motivo per dire una cosa del genere a un estraneo come me.”


In realtà, mentre era nel villaggio nascosto degli Spiriti del Legno, Qing Mu oltre ad avergli dato la Sfera di Spirito del Legno gli aveva detto che ad aver ucciso i genitori di He Ling ed He Lin, portando la loro razza a un passo dall’estinzione, era stato… il Regno del Monarca Brahma!


Quello era un nome di cui lei non avrebbe mai potuto vendicarsi.


Quindi, lui non aveva alcuna intenzione di dirle la verità in quel momento, perché era fin troppo crudele e non avrebbe fatto altro che farla precipitare in una disperazione ancora peggiore.


“No, sono sicura che lo sai, sono sicura che lo sai.” Yun Che non capiva se lei credeva davvero che lui conoscesse la risposta o se si stesse solamente aggrappando all’ultimo appiglio che le restava: “Dimmelo, per favore, dimmelo…”


“He Ling!” Yun Che afferrò He Ling per le spalle e le disse, con la fronte corrugata: “Ascoltami…”


“Diglielo, ha diritto a saperlo.”


Una voce gentile e melodiosa come una nuvola risuonò improvvisamente alle spalle di Yun Che.


Shen Xi era ferma, in silenzio, non troppo lontano da loro, ma Yun Che non si era accorto del suo arrivo e non sapeva da quanto tempo fosse lì. Forse, aveva ascoltato tutto ciò che lui e He Ling si erano detti.


“Maestra.” Mormorò a bassa voce He Ling, rimanendo apatica e sconfortata anche di fronte a lei.


Yun Che nella sua mente gridò contrariato, ma le cortesi parole di Shen Xi contenevano una magia a cui nessuno avrebbe potuto resistere. Inspirò leggermente, poi disse: “Nel villaggio dove He Lin e gli altri si erano nascosti, il Signor Qing Mu mi disse che ad avervi dato la caccia in passato… furono dei membri del Regno del Monarca Brahma.”


Shen Xi: “…”


“…” He Ling aprì la bocca, ma rimase pietrificata. Per quanto poco conoscesse il mondo, sapeva comunque a che livello fosse il Regno del Monarca Brahma.


Era il più forte fra i quattro Reami Sovrani della Regione Orientale, un Reame Sovrano così potente da essere considerato fra i tre più forti dell’intero Regno degli Dei.


“Ma, eccetto questo, il Signor Qing Mu non mi disse altro, quindi non so chi fu di preciso.” Disse Yun Che, sospirando: “Comunque, non capisco davvero perché il Signor Qing Mu abbia voluto dire tutto questo a un estraneo come me… però non credo che stesse mentendo.”


“Il Regno… del Monarca… Brahma…” He Ling mormorò a bassa voce quelle parole, a occhi chiusi, tremando dalla testa ai piedi.


Dato che era praticamente schiacciato contro He Ling, Yun Che percepì chiaramente che il suo cuore e la sua anima stavano… affondando velocemente nel tetro abisso della disperazione.


“He Ling!” Yun Che si sentì stringere il cuore e si pentì immediatamente di averle detto la verità.


“Ling’er.” La voce di Shen Xi era dolce e comprensiva: “Se davvero vuoi vendetta, allora c’è una persona che può aiutarti… e in tutto l’universo, è l’unica persona che può aiutarti.”


Quei meravigliosi e tetri occhi si spalancarono all’istante. Yun Che era incredibilmente stupito da quelle parole e chiese senza pensarci: “Chi?”


In tutto l’universo, chi poteva avere la forza e il coraggio di vendicarsi del Regno del Monarca Brahma?


E chi avrebbe davvero accettato di aiutare uno Spirito del Legno a vendicarsi contro un Reame Sovrano al livello del Regno del Monarca Brahma?


Ma ancora più inspiegabile era questo: Shen Xi era alla pari di una fata celeste in esilio dai Cieli, una donna che non si lasciava mai coinvolgere negli affari mondani, quindi perché una persona come lei stava dicendo cose del genere a He Ling… La stava davvero incoraggiando e aiutando a ottenere la sua vendetta?
                                


                                



