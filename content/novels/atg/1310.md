---
weight: 13100
title: Capitolo 1310 – Quell’uomo
pubDate: 2025-02-27T08:14:48.772Z
tags:
    - atg
---


<em><strong>Capitolo regolare, 10 in coda, 0/10 donazione</strong></em>


<em><strong>-Alstor</strong></em>






He Ling si inginocchiò e prostrò a fondo di fronte a Shen Xi: “Maestra… per favore… mi dica ciò che sa.”


“He Ling.” Shen Xi sospirò debolmente: “Tre anni fa eri sola come una foglia secca trasportata dal vento, eppure non hai mai provato odio. Quindi, perché così all’improvviso ne provi così tanto?”


“Perché…” rispose distrutta He Ling: “In questi anni avevo ancora sogni e speranze. Ma ora… tutti coloro che mi hanno sempre detto di non cedere all’odio, di non perdere la speranza… sono morti. Ora… l’odio è tutto ciò che mi rimane.”


Yun Che: “…”


“Cercherai di vendicarti, pur sapendo che il tuo peggior nemico è il Regno del Monarca Brahma?” chiese Shen Xi.


He Ling si rialzò lentamente in piedi e fissò Shen Xi con gli occhi pieni di un’oscura speranza: “Maestra… c’è davvero qualcuno che può aiutarmi?”


Avvolta dalla luce divina, Shen Xi annuì leggermente: “Il Regno del Monarca Brahma è il Reame Sovrano più potente della Regione Orientale. Le sue radici sono molto più salde e il suo potere molto più grande di quanto tu possa immaginare, e nessuno ha mai osato provocarlo nell’ultimo milione di anni.”


“Ma c’è una persona che potenzialmente potrà mettere in pericolo il Regno del Monarca Brahma, e per puro caso anche lui ha una faida aperta con loro, che non si concluderà mai se non con la sua o la loro morte. Se non cambierai idea, allora ti consiglio di cercare il suo aiuto. Inoltre, anche lui avrà molte più probabilità di vendicarsi del Regno del Monarca Brahma se gli donerai la tua forza.”


Yun Che: “…??” (Di chi sta parlando? Mettere in pericolo il Regno del Monarca Brahma? Esiste davvero una persona simile?)


He Ling non riusciva a capire cosa Shen Xi intendesse dire con “anche lui avrà molte più probabilità di vendicarsi del Regno del Monarca Brahma se gli donerai la tua forza”. Se a pronunciare quelle stesse parole fosse stato chiunque altro, nessuno al mondo gli avrebbe mai creduto…


He Ling si prostrò ancora una volta: “Per favore, Maestra, dimmi… dove posso trovarlo?”


Shen Xi non rispose direttamente. Disse a bassa voce: “Dovresti sapere che pagherai un prezzo terribile.”


“Lo so.” He Ling non ebbe la minima esitazione. Sapeva molto bene che “prezzo terribile” erano a malapena parole adatte a descrivere cosa sarebbe stato necessario per vendicarsi del Regno del Monarca Brahma: “Purché mi permetta di vendicarmi, la mia Sfera di Spirito del Legno, il mio orgoglio, la mia vita… posso rinunciare a tutto, a qualsiasi cosa.”


He Ling aveva capito perfettamente in che situazione si trovava. Dopo aver perso ogni speranza, ogni sogno, e persino il suo futuro, non le era rimasto nient’altro che un odio sconfinato, sempre più grande.


“Sei precipitata in un abisso, e hai anche perso te stessa. Quindi, al momento non ti dirò di chi si tratta.” Shen Xi camminò verso He Ling e la aiutò gentilmente a rialzarsi: “Hai un mese. Voglio che ti calmi il più possibile e rifletti su cosa vuoi davvero fare in futuro, quando avrai la mente lucida.”


“Se fra un mese la tua sete di vendetta non si sarà ancora spenta, allora ti dirò chi è la persona che potrà aiutarti. Anzi, lo accompagnerò anche da te personalmente.”


Yun Che: “…!?”


Lei era Shen Xi. Non infrangeva mai la parola data.


“Sì.” He Ling non chiese nient’altro. Finalmente, delle lacrime cominciarono a bagnarle gli occhi: “He Ling deve averla delusa, Maestra. He Ling non dimenticherà mai la sua immensa generosità… qualsiasi cosa accada in futuro.”


Shen Xi scosse delicatamente la testa: “Non mi hai delusa. Sono stata io a prometterti che avremmo ritrovato tuo fratello, tre anni fa… sono stata io a deludere te.”


He Ling scosse con decisione il capo. Alla fine, le lacrime le rigarono le guance.


Shen Xi distese una mano e asciugò dolcemente le lacrime dal suo viso: “Non dormi da molto tempo, He Ling. Dovresti riposare, adesso. Solo quando avrai la mente lucida potrai capire quali sono davvero i tuoi desideri.”


“D’accordo. Le obbedirò, Maestra.”


Quando Yun Che aveva cercato di consolarla, non aveva ricevuto nient’altro che risposte vuote e meccaniche. Ma Shen Xi, con le sue affermazioni inspiegabili e considerabili persino dei pessimi consigli, in qualche modo aveva fatto tornare la sua anima nel suo corpo, facendola persino piangere.


He Ling se ne andò subito dopo. Era vero che non dormiva da molto, molto tempo.


“Signora Shen Xi.” Yun Che diede immediatamente voce ai suoi dubbi, dopo che He Ling se ne fu andata: “Quello che ha promesso a He Ling… vuole davvero che lei cerchi vendetta o… ha in mente qualcos’altro?”


“Tu cosa ne pensi?” gli rispose con la sua stessa domanda.


Yun Che non esitò: “Non trovo nessun motivo per cui lei dovrebbe incoraggiare He Ling a cercare vendetta, Signora Shen Xi. Quindi, credo che probabilmente abbia previsto che lei fra un mese avrà rinunciato alla sua sete di vendetta. Dopotutto, è uno Spirito del Legno.”


“No.” Commentò Shen Xi: “Non rinuncerà alla sua sete di vendetta. Al contrario, sarà ancora più determinata e decisa di adesso – proprio perché è uno Spirito del Legno.”


“Ma perché?” Yun Che non capiva.


Shen Xi guardò Yun Che e gli spiegò: “Se dovessimo paragonare il cuore di una persona comune a un paesaggio, allora il tuo sarebbe una terra piena di alberi verdi, fiori lussureggianti, erba rigogliosa, piante antiche, cardi, spine e rampicanti velenosi.”


“Se qualcuno piantasse un seme d’oscurità in questa terra, dopo essere cresciuto si mescolerebbe al paesaggio, sarebbe normale. Non sarebbe molto probabile che cambi radicalmente l’ambiente.”


Yun Che: “…”


“Ma il cuore di He Ling all’inizio era una terra pura senza nient’altro che fiori e prati lussureggianti. Se qualcuno piantasse un seme di oscurità in un luogo del genere, dandogli la possibilità di affondare le radici, allora crescerebbe velocemente e divorerebbe tutti i fiori, tutte le piante, e persino l’intera terra stessa, in pochissimo tempo.”


“Tutto verrebbe avvolto dall’oscurità e nulla potrebbe fermare o annullare la trasformazione.”


“Se all’inizio lei era completamente buona, alla fine sarà completamente malvagia.”


“…” Yun Che sembrava sconvolto. Ormai capiva alla perfezione il ragionamento di Shen Xi. In effetti, lui aveva affrontato la stessa esperienza. Dopo la sua vita precedente nell’continente Nuvola Azzurra, sapeva già che il male e l’odio nati da una persona un tempo buona erano solitamente molto peggiori di quelli nati da qualcuno già malvagio.


Nelle giuste circostanze, la propria totale bontà poteva diventare totale crudeltà…


“Quindi… era davvero seria quando ha pronunciato quelle parole?”


“Sì. Riguardo al mio incoraggiamento a cercare vendetta e all’uomo che potrà aiutarla, sono stata sincera.” Il tono di Shen Xi era privo di qualsiasi preoccupazione e assolutamente tranquillo come sempre: “Come minimo, così avrà una ‘speranza’ e un obiettivo. Questo le impedirà di restare per sempre imprigionata in quell’abisso.”


“…” Yun Che rimase a lungo in silenzio. Provava molte emozioni contrastanti.


Finalmente aveva incontrato la sorella di He Lin ed era riuscito a esaudire il suo ultimo desiderio… ma questo non aveva condotto a nulla di ciò in cui lui o He Lin avevano sperato. Le cose non avrebbero dovuto prendere quella piega.


Shen Xi si voltò e stava per andarsene, ma Yun Che le rivolse un’ultima domanda: “Signora Shen Xi, potrebbe dirmi chi è questa persona che può aiutare He Ling a vendicarsi? Può davvero mettere in ginocchio l’intero Regno del Monarca Brahma? È un Realm King di un Reame Sovrano?”


“Conoscerai la risposta fra un mese. Nel frattempo, dovresti tenere compagnia a He Ling e farti insegnare il più possibile riguardo alla flora di questo luogo. Possiedi la Perla del Veleno Celeste, quindi queste informazioni ti saranno sicuramente utili.”


La sua voce melodiosa raggiunse le orecchie di Yun Che, ma lei era già scomparsa nel nulla.


“D’accordo.” Rispose Yun Che, voltandosi, ma all’improvviso venne pietrificato da una realizzazione scioccante.


Come… sapeva che ho la Perla del Veleno Celeste?


………………………


Un mese passò in relativa tranquillità.


Quello fu forse il periodo più pacificò che Yun Che avesse mai vissuto da quando era arrivato nel Regno degli Dei.


Non c’erano pericoli, non c’erano combattimenti; non doveva coltivare disperatamente la sua forza misteriosa né fare attenzione a ogni passo. Ogni giorno, si crogiolava nell’aria e nell’energia spirituale più pure dell’universo, lasciandosi curare dal potere di Shen Xi per tenere sotto controlli il Marchio Spirituale del Suicidio. Quando aveva del tempo libero, studiava le piante spirituali di quel luogo insieme a He Ling, che gli spiegava pazientemente tutto ciò che desiderava sapere.


Negli ultimi giorni, He Ling sembrava essere tornata come un tempo. I suoi occhi erano limpidi, non sorrideva spesso ma lo faceva, e da quel giorno non aveva più parlato di vendetta neppure una volta.


Ma più He Ling si comportava normalmente, più Yun Che si preoccupava… ogni giorno, realizzava sempre più chiaramente che Shen Xi aveva del tutto ragione.


Il Marchio Spirituale del Suicidio si era riattivato un paio di volte nel corso di quel mese, ed era stato ancora incredibilmente doloroso, ma Yun Che riusciva comunque a chiacchierare e scherzare con He Ling nel mezzo del mare di fiori senza battere ciglio… quel dolore non era nulla in confronto a quello di quando il Marchio era stato completamente attivo.


Tuttavia, Yun Che non smise neppure per un istante di farsi domande sul suo futuro, dato che era ancora preoccupato per He Ling. Dovrò davvero restare qui per i prossimi cinquant’anni? Jasmine e la Maestra saranno ancora preoccupate per me? L’improvvisa partenza di Qingyue e quello che le ha detto Shen Xi… cosa intendevano dire realmente?


E poi… mio padre, mia madre, Yue’er, Caiyi, Lingxi, Xue’er e Ling’er… non potrò tornare da loro fra meno di cinquant’anni… e neppure dopo che saranno passati… possibile che non li rivedrò mai più?


Se fosse tornato da loro senza preoccuparsi delle conseguenze, li avrebbe semplicemente fatti trucidare.


Cosa diavolo dovrei fare…


Era mattina presto. Finalmente era passato un mese intero e Yun Che si era appena alzato dal letto, stiracchiandosi, quando vide He Ling ferma di fronte alla casa di bambù verde come la giada, in silenzio. Innumerevoli gocce di rugiada mattutina si erano posate sui suoi capelli color smeraldo.


Lo sapevo…


Yun Che scosse la testa e raggiunse He Ling. Contemporaneamente, la porta frontale della casa si aprì, rivelando la figura lucente di Shen Xi.


He Ling cadde immediatamente in ginocchio e si prostrò, implorandola: “Maestra, He Ling ci ha riflettuto attentamente in quest’ultimo mese… ho deciso. La prego, Maestra, mi aiuti.”


Yun Che rimase fermo a fianco di He Ling, con un’espressione chiaramente combattuta.


Shen Xi non fece rialzare He Ling. Le disse gentilmente: “Dovresti sapere che pagherai un prezzo terribile. Un prezzo che potrebbe essere persino la tua vita e la tua stessa anima.”


He Ling non esitò neppure un istante. La sua voce era così calma da non contenere la minima traccia di tristezza: “Sono disposta a rinunciare a tutto pur di vendicarmi. Non rimpiangerò mai la mia decisione.”


Shen Xi annuì leggermente: “In tal caso, non cercherò più di dissuaderti.”


“Ti do il permesso di andartene quando preferisci. Ora, la persona che può aiutarti ad avere la tua vendetta… non è altri che l’uomo accanto a te, Yun Che.”


Yun Che non aveva mormorato una sola parola durante la loro conversazione, ma questo non significa che non stesse ascoltando attentamente. Dopotutto, anche lui era molto curioso di sapere chi fosse l’uomo in grado di minacciare l’intero Regno del Monarca Brahma.


Ecco perché si sentì cedere le ginocchia quando sentì l’affermazione di Shen Xi. Per poco non svenne cadendo proprio addosso a He Ling.
                                


                                



