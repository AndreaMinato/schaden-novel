---
weight: 1317
title: Capitolo 1317 – Ne Avresti il Coraggio?
pubDate: 2025-02-27T08:14:48.774Z
tags:
    - atg
---


<em><strong>Capitolo regolare, 6 in coda 0/10 donazione</strong></em>


<em><strong>-Alstor (capitolo regolare di mercoledì, scusate per la pubblicazione un po' confusionaria)</strong></em>






Quando aveva visto per la prima volta He Ling, due mesi prima, i suoi meravigliosi occhi color smeraldo erano rimasti impressi nella sua mente, e per Yun Che sarebbe stato difficile dimenticarli per il resto della sua vita. Ma poi, il cuore della ragazza era sprofondato in un abisso di disperazione, facendo diventare quegli stupendi occhi incredibilmente spenti e cupi. Sembrava che sarebbero rimasti così per sempre… ma in quel momento, stavano brillando con un bagliore ancora più intenso e stupefacente della prima volta che li aveva visti.


“Maestra, se diventerò lo Spirito del Veleno Sky Poison, potrò davvero fare come ha detto… e vendicarmi con le mie mani?”


He Ling fece quella domanda a voce molto bassa, e la sua voce tremò a ogni parola.


Anche se possedeva il più puro sangue degli Spiriti del Legno Reali, avrebbe potuto tentare per tutta la vita, sfruttando ogni risorsa a sua disposizione, ma non sarebbe stata comunque neanche lontanamente in grado di rappresentare una minaccia per il Regno del Monarca Brahma… nemmeno un po’. Se davvero voleva vendicarsi, poteva solo affidarsi a qualcun altro.


Perciò, quando il seme oscuro della vendetta era stato seminato nel suo cuore, in realtà era come se fosse stata portata in un abisso senza fondo.


Vendicarsi personalmente era un sogno praticamente impossibile da realizzare, per lei… ma se davvero si poteva avverare, allora lei sarebbe stata disposta a sacrificare qualsiasi cosa per quell’opportunità.


Shen Xi non rimase affatto sorpresa dalla reazione di He Ling. Mentalmente, si abbandonò a un debole sospiro, poi disse con gentilezza: “Il veleno della Perla del Veleno Celeste era in grado di uccidere persino gli Dei e i Diavoli dell’Era degli Dei. Tuttavia, considerando l’attuale aura del Caos Primordiale, anche se il suo potere tossico si risvegliasse completamente, sarebbe solo una pallida ombra di ciò che era in passato e probabilmente non sarebbe più sufficiente a uccidere gli Dei. Ma… anche quando qualcuno raggiunge l’apice assoluto del Divine Master Realm, rimane pur sempre solo un falso dio, un comune mortale ancora al di sotto di un Vero Dio. Perciò, se la Perla del Veleno Celeste recuperasse una quantità sufficiente di potere tossico, è fuori discussione che potrebbe uccidere qualche preciso bersaglio anche fra i membri del Regno del Monarca Brahma…”


“Anzi, anche avvelenare l’intero Regno del Monarca Brahma fino a ucciderlo potrebbe decisamente essere possibile.”


Persino Yun Che rimase molto scioccato quando sentì le parole di Shen Xi.


Per tutti quegli anni, aveva avuto una Perla del Veleno Celeste che praticamente non aveva alcun potere velenoso. Dato che era passato così tanto tempo, si era abbastanza abituato a ignorare il fatto che la sua vera forza in antichità risiedesse nel suo veleno. Dopotutto, era la Perla del Veleno Celeste!


Tuttavia, era nelle stesse condizioni della Perla dell’Eternità del Regno dell’Eternità. Anche se ora la Perla del Veleno Celeste avesse recuperato tutto il suo potere, non sarebbe stato comunque paragonabile a quello che possedeva in passato. Ma sarebbe stato comunque meglio di nulla e se la Perla del Veleno Celeste che un tempo aveva messo fine all’intera Era degli Dei, avesse risvegliato di nuovo il proprio potere e mostrato i denti, allora sarebbe stata comunque uno dei più grandi pericoli dell’universo.


Poter avvelenare e uccidere l’intero Regno del Monarca Brahma non era affatto una vacua esagerazione!


Solo che…


Le parole di Shen Xi resero ancora più luminosi gli occhi di He Ling. Si voltò verso Yun Che, con uno sguardo carico di entusiasmo e anticipazione: “Yun Che… lasciami… diventare lo Spirito del Veleno Sky Poison… per favore… per favore, lasciami diventare lo Spirito del Veleno Sky Poison…”


Lo sguardo di He Ling fece provare una terribile stretta al cuore a Yun Che, lasciandolo senza fiato.


“He Ling, ascoltami attentamente.” Yun Che la fissò negli occhi, con un’espressione solenne: “Sei uno Spirito del Legno, anzi, sei l’ultima discendente della Famiglia Reale, quindi hai anche la responsabilità di essere l’ultima, vitale speranza della tua razza. Se diventerai lo Spirito del Veleno Sky Poison, non potrai più esistere indipendentemente e potrai solo dipendere per sempre dalla Perla del Veleno Celeste… e da me, per sopravvivere. Non avrai un corpo, non avrai libertà, mai più. Per di più, sarà quasi impossibile invertire il processo. Quindi… sei davvero sicura di volerlo fare?”


All’inizio Yun Che pensava che le sue parole avrebbero almeno fatto venire qualche dubbio a He Ling. Ma quando ebbe finito di parlare, non vide una singola traccia di incertezza nei suoi occhi. Al contrario, vi notò uno sguardo supplichevole che per lui fu come una pugnalata al cuore: “La Famiglia Reale degli Spiriti del Legno è già stata distrutta, per noi non c’è più un futuro. Inoltre, noi Spiriti del Legno siamo una fra le razze più deboli e vulnerabili, ma il mondo è governato dall’avidità e dalla crudeltà, quindi che speranza ci resta…?”


Yun Che: “…”


“La Famiglia Reale degli Spiriti del Legno non esiste più, io sono l’unica sopravvissuta…” He Ling scosse la testa, rassegnata e straziata: “Non sono riuscita a proteggere neppure He Lin, quindi già il semplice fatto che io sia ancora viva è un peccato imperdonabile… ti prego, lasciami almeno vivere in pace… lasciami avere la mia vendetta… sono disposta a riconoscerti come mio Maestro… mi va bene qualsiasi cosa… anche se in futuro non riuscissimo a vendicarci, non rimpiangerei comunque questa decisione… quindi, ti imploro, accetta…”


Le sue parole e il suo aspetto fecero gradualmente capire davvero a Yun Che cosa Shen Xi intendesse con la parola “salvarla”.


Per lei, essere ancora viva era già un peccato imperdonabile…


L’odio nel suo cuore non era diretto solo contro il Regno del Monarca Brahma, ma anche contro sé stessa, e sicuramente questo le provocava una disperazione ancora maggiore. Quegli occhi che si erano fatti grigi e spenti dopo che aveva scoperto la verità, e le lacrime verde scuro che le avevano rigato il volto, Yun Che non avrebbe mai potuto dimenticarli per il resto della vita.


Yun Che sospirò cupamente, poi si sfogò a pensieri: Dannato destino, non è giusto che abbia ridotto in queste condizioni una ragazzina così pura e gentile…


“Yun Che.” disse Shen Xi: “Al momento sei ancora debole, eppure devi affrontare i nemici più spaventosi dell’universo. Se non vuoi rivivere eventi disastrosi come quelli che ti hanno portato a essere maledetto col Marchio Spirituale del Suicidio, devi trovare un modo per tenere testa a qualcuno come Qianye Ying’er, il prima possibile. Inoltre, la Perla del Veleno Celeste e la tua unica e migliore occasione, che ti è stata donata dai Cieli.”


“He Ling è l’unica al mondo a poter diventare lo Spirito del Veleno Sky Poison. Se non accetterai il suo aiuto, allora il veleno della Perla del Veleno Celeste non si risveglierà mai davvero del tutto. Inoltre, lei desidera con tutta sé stessa la forza necessaria per vendicarsi. Il fatto che voi due non solo vi siate incontrati, ma condividiate anche destini così legati fra loro, sembra quasi il volere del fato, guidato dai Cieli. perché devi continuare a esitare e a rifiutare quest’occasione?”


“…” Yun Che rimase a lungo in silenzio, con un’espressione titubante.


Ora che era intrappolato in quel luogo, Qianye Ying’er lo aspettava fuori, osservandolo da lontano come una tigre che tiene d’occhio la preda. In una situazione del genere, poter risvegliare il potere velenoso della Perla del Veleno Celeste avrebbe dovuto renderlo folle di gioia.


Ma perché… doveva essere proprio He Ling?


Anche se lei era più che felice di farlo, anche se lui sapeva bene che per lei fosse una forma di “redenzione”, faceva comunque terribilmente fatica ad accettarlo. Perché lei era la sorella maggiore di He Lin… la persona che He Lin gli aveva affidato, mentre versava le sue ultime lacrime, in punto di morte…


Quindi, come poteva…


Shen Xi sapeva perché Yun Che facesse fatica ad accettare quella situazione, quindi gli diede qualche consiglio: “Diventare lo Spirito del Veleno Sky Poison in effetti farà perdere a He Ling il controllo sul suo destino, siccome in futuro non potrà più decidere liberamente cosa fare. Al contrario, sarà fra le mani della persona a cui si affiderà… e quella persona sei tu. Questo significa anche che, se davvero diventerà lo Spirito del Veleno Sky Poison, dipenderà solamente da te se il suo futuro sarà brillante o cupo e tetro.”


Yun Che tremò.


“In quanto alla sua vita, non la perderà. Al contrario, la Perla del Veleno Celeste è a un livello d’esistenza ben più alto rispetto agli Spiriti del Legno.”


Le parole di Shen Xi ebbero chiaramente un forte impatto su Yun Che, trattando i due punti che trovava più difficile accettare. Scosse la testa, poi alla fine disse: “He Ling, capisco bene. Ma… finché il Marchio Spirituale del Suicidio non verrà cancellato, sarò costretto a restare qui. Quindi, quando sarò definitivamente sfuggito agli artigli di questa maledizione e potrò partire, se lo vorrai ancora, io accetterò.”


Sembrava voler lasciare a He Ling altro tempo per riflettere, ma in realtà lo aveva detto per poter avere abbastanza tempo da accettare ciò che sarebbe successo.


“D’accordo.” Rispose He Ling, guardandolo e annuendo con un sorriso: “Purché tu non mi respinga, sono disposta ad ascoltarti e a seguirti a ogni tuo passo.”


“Sigh.” Yun Che scosse la testa: “Non sei davvero costretta a farlo.”


“Maestra, grazie. He Ling non dimenticherà mai l’enorme generosità che le ha dimostrato.” He Ling si inchinò verso Shen Xi e le lacrime cominciarono a rigarle il volto. Tre anni prima, Shen Xi le aveva salvato la vita e ora, attraverso la questione dello Spirito del Veleno Sky Poison, le aveva dato ancora una volta un nuovo scopo di vita… ma una volta diventata lo Spirito del Veleno Sky Poison, avrebbe seguito per sempre Yun Che e non avrebbe più potuto servirla.


Shen Xi sospirò con malinconia. Nessuno poteva vedere l’espressione che aveva in quel momento sul volto, oltre la luce bianca che la avvolgeva. Poi, disse a bassa voce: “Ling’er, capisco meglio di chiunque altro cosa stai pensando e cosa desideri. Perché… io e te condividiamo lo stesso destino.”


“…?” gli occhi di He Ling divennero lucidi e lei non riuscì a capire cosa significassero quelle parole.


“Lei e He Ling… condividete lo stesso destino?” domandò Yun Che, altrettanto confuso: “Signora Shen Xi, cosa intende dire?”


Shen Xi scosse delicatamente la testa, ma non diede spiegazioni per rispondere ai dubbi dei due. Al contrario, cambiò argomento e disse: “Yun Che, la questione dello Spirito del Veleno Sky Poison non riguarda solo il futuro di Ling’er, ma anche il tuo. Infatti, al momento ti trovi in una situazione ben peggiore di quella di Ling’er. Eppure, riguardo a questa faccenda lei è molto più risoluta di te. Adesso, non devi esitare, ma riflettere su te stesso.”


Yun Che rispose: “Non sono una persona insicura e dalla scarsa forza di volontà, troppo compassionevole o che non sa cosa sia necessario fare. Solo che… He Ling, non è come me.”


“Questo non c’entra nulla.” La voce di Shen Xi era delicata come la seta, eppure conteneva una certa pressione spirituale: “Mi sembra chiaro che in fondo al tuo cuore desideri molto il risveglio del potere della Perla del Veleno Celeste, eppure rifiuti così violentemente l’idea che sia He Ling a diventarne lo Spirito del Veleno. In fin dei conti, questo è più per il bene di He Ling o perché non vuoi assumertene la responsabilità?”


Quella domanda fece tremare visibilmente Yun Che, che per parecchio tempo non seppe cosa rispondere.


“Ti farò anche una domanda ancora più importante…”


Fece un singolo passo in avanti, fermandosi proprio di fronte a Yun Che. Con un lieve movimento delle sue dita bianche come la giada, il bagliore intorno a lei cominciò gradualmente a dissiparsi.


Immediatamente, il suo volto celestiale, ancora più splendido di un sogno, comparve di nuovo di fronte agli occhi di Yun Che… nello stesso istante, lui rimase con lo sguardo perso nel vuoto e non vide altro eccetto lei, come se tutto il resto del mondo fosse sbiadito.


Ovviamente non era la prima volta che la vedeva, siccome aveva trascorso un intero splendido giorno e un’intera splendida notte facendo l’amore con lei. Eppure, rimase comunque rapito all’istante… la sua bellezza sembrava trascendere i limiti che la mente umana poteva concepire, era così meravigliosa da far quasi paura, così meravigliosa da poter davvero gettare nel caos intere nazioni e causare disastri in tutto il mondo.


Ogni singolo istante del giorno precedente riaffiorò a velocità folle nella mente di Yun Che, gettandola nel caos più completo e facendogli ribollire il sangue nelle vene senza controllo. Nell’arco di pochi secondi, pensò almeno dieci volte di spingerla violentemente a terra e violarla di nuovo… anche se sapeva molto bene che He Ling era ancora accanto a loro.


He Ling si coprì la bocca con entrambe le mani e rimase immobile, completamente scioccata e rapita dall’aspetto celestiale di Shen Xi.


“Yun Che” cinguettò lievemente, con una voce dolce e suadente che sembrava provenire dai distanti Cieli: “Ieri, mi hai spinta contro il letto e hai profanato il mio corpo, derubandomi della mia castità e del mio Yin Vitale… quindi, dimmi, hai mai pensato di possedermi e rendermi per sempre solamente tua?”


I meravigliosi occhi pieni di stupore di He Ling si spalancarono, e subito dopo divenne terribilmente pallida, siccome non riusciva a credere alle sue orecchie… non riusciva a credere a nessuna delle parole che aveva appena sentito.


“…” Yun Che deglutì rumorosamente.


Forse, non c’era una domanda più facile in tutto l’universo. I più grandi obiettivi a cui un uomo poteva pensare erano raggiungere l’apice della forza, raggiungere l’apice del potere, e ottenere le donne più belle. E Shen Xi era senza dubbio una donna dalla bellezza senza pari… per di più, le sue qualità non si fermavano solo al suo aspetto. Oltre a quello, c’erano il suo status prestigioso, il fatto che grazie alla sua aura celestiale sembrava sempre fluttuare fra le nuvole, la sua aura sacra e immacolata che avrebbe fatto calmare chiunque per paura di mancarle di rispetto, e quell’aria misteriosa che la faceva sembrare imperscrutabile…


Se qualcuno fosse riuscito a conquistare una donna come lei, figurarsi per tutta la vita o anche solo un giorno, poter restare con lei anche solo per qualche minuto avrebbe fatto impazzire completamente quasi ogni uomo.


Tutto ciò che era successo il giorno prima sembrava un sogno a Yun Che, che aveva ancora la sensazione di non essersi svegliato del tutto. Non aveva la minima idea del perché Shen Xi fosse disposta a lasciarsi profanare da lui. In ogni caso, non avrebbe mai osato sperare di poterla conquistare… e si aspettava ancora meno di sentire ciò che lei aveva appena detto.


“Non avere fretta di rispondere a questa domanda.” Lo sguardo di Shen Xi si fece ancora più serio e distante: “Poco fa, se non sbaglio hai chiesto a Ling’er qual è il rapporto fra me e l’Imperatore del Drago, e lei ti ha detto che l’Imperatore del Drago mi ha sempre adorata… quindi, se sono davvero una persona che l’Imperatore del Drago adora da sempre, dimmi… ne avresti comunque il coraggio?”
                                


                                



