---
weight: 1342
title: Capitolo 1342 – []
pubDate: 2025-02-27T08:14:48.781Z
tags:
    - atg
---


<em><strong>Capitolo regolare, 0 in coda, 0/10 donazione</strong></em>


<em><strong>-Alstor (nel pomeriggio pubblico il 1343)</strong></em>






Il mare di fulmini scomparve lentamente, ma per qualche motivo a tutti i presenti continuò a ribollire il sangue nelle vene e non riuscirono a riprendersi in nessun modo dal terrore nei loro cuori. Si sentivano come se ogni loro capello, ogni loro cellula fosse sprofondata in un abisso d’orrore, era un tipo di paura che non avevano mai provato, neppure nei loro peggiori incubi.


Mentre l’elettricità si dissipava, alla fine il mondo venne avvolto da un assoluto silenzio. Persino il fetore di sangue e l’intento omicida che inizialmente permeavano l’aria erano stati quasi completamente cancellati dall’oceano di fulmini.


Yun Che, ricoperto di sangue, giaceva a terra, immobile e in silenzio. La Spada Colpo Celeste Nemesi dei Diavoli, che aveva terrorizzato così tanto i suoi nemici, era posata accanto a lui, ferma.


Stavolta, non solo la sua aura era diventata incredibilmente debole. Persino la sua energia vitale era così fievole da essere quasi impossibile da percepire.


Tuttavia, non una sola Guardia Stellare cercò di avvicinarsi a lui, nel mezzo dell’inquietante silenzio. Nessuno osava fare neanche un passo in avanti. Per via degli incubi creati da Yun Che, uno dopo l’altro, le Guardie Stellari si erano completamente trasformate in uccellini spaventati. Temevano che quell’autentico diavolo si stesse solo riposando momentaneamente, e che si sarebbe risvegliato trascinandoli nell’abisso della morte se solo si fossero avvicinati.


“Finalmente… è finita.” Tumi, il Dio Stellare dell’Origine, chiuse gli occhi e fece un profondo sospiro. Solo dopo essersi calmato un po’ si accorse che sia la sua barba che i suoi capelli bianchi erano fradici di sudore freddo.


Era un Divine Master, quindi ovviamente sapeva bene che quell’oceano di fulmini, all’apparenza in grado di distruggere il Cielo e la Terra, era l’ultima mossa disperata di Yun Che. Stavolta, aveva davvero giocato la sua carta finale.


“…” L’Imperatore degli Dei Stellari era terribilmente scuro in volto. Stava stringendo i pugni con una forza tremenda.


“Sia la sua energia vitale sia la sua aura sono diventate incredibilmente deboli. A quanto pare, quella sua forza sovrannaturale aveva come prezzo la sua anima e la sua stessa vita. Le Vene Misterioses sono la prima parte del corpo a danneggiarsi quando si utilizza un potere al di sopra dei propri limiti, quindi è molto probabile che ormai le sue siano… completamente distrutte. Anche se decidesse di risparmialo, sarebbe inutile, mio Imperatore.” Disse lentamente Tumi.


“Uccidetelo… ora!!” mormorò in tono solenne l’Imperatore degli Dei Stellari. Se prima voleva catturare Yun Che vivo a qualsiasi costo, adesso desiderava altrettanto intensamente di vederlo morire.


“Per fortuna, il rituale era appena cominciato quando si è verificato questo… incidente. Alla fine, tutto questo non cambia nulla.” Disse il Dio Stellare dell’Origine. Se quell’imprevisto si fosse verificato nel momento critico del rituale, in cui il potere di un Dio Stellare veniva estratto e fuso a quello di un altro, probabilmente l’esito sarebbe stato un assoluto disastro.


“Spazzatelo via.” Ordinò il Dio Stellare dell’Origine: “Ormai è del tutto inerme, anzi, molto probabilmente è già morto. Distruggete il suo cadavere, non lasciatene alcuna traccia!”


“Sì!”


Le Guardie Stellari risposero all’unisono, ma dopo un secondo… dopo due secondi… dopo tre secondi… nessuna di loro aveva ancora fatto un solo passo in avanti per portare a termine l’ordine. Non fecero altro che scambiarsi l’un l’altro occhiate terrorizzate. Era incredibilmente imbarazzante.


“Lasciate fare a me!” proprio quando l’Imperatore degli Dei Stellari stava per scoppiare a gridare dalla rabbia, finalmente qualcuno fece un passo in avanti e spiccò un balzo. Era il comandante delle Guardie Stellari della Forza. In quanto comandante delle Guardie Stellari, era suo dovere occuparsi per primo di qualsiasi questione, indipendentemente da quanto fosse riluttante.


Quel comandante aveva un grande ematoma sul suo corpo, una ferita inflittagli da Yun Che durante uno scambio di colpi. Era un Divine Sovereign di nono livello, e il suo sguardo era freddo e determinato. Tuttavia, c’era chiaramente anche qualcos’altro che brillava nel profondo delle sue pupille. Si era a malapena avvicinato a Yun Che, quando si fermò. Era come se non trovasse il coraggio di procedere oltre. Poi, condensò una sfera di Energia Misteriosa fra le dita, con l’intenzione di scagliarla contro Yun Che da lontano.


La sua Energia Misteriosa aveva appena cominciato a raccogliersi sulla sua mano, quando all’improvviso… L’unico braccio di Yun Che si contrasse di fronte ai suoi occhi.


Era un leggero tremito, quasi impercettibile, ma spaventò il comandante delle Guardie Stellari così tanto che quasi svenne sul posto. Indietreggiò di scatto, probabilmente più in fretta di quanto non avesse mai fatto in vita sua, e si fermò solo quando fu ancora più lontano da Yun Che di quando si era fatto avanti. Anche l'Energia Misteriosa fra le sue dita era completamente scomparsa.


Solamente a quel punto si accorse, terrorizzato, di quanto fosse imbarazzante e vergognosa quella sua reazione, eppure nessuno lo stava guardando con sdegno o disprezzo. Perché tutti stavano fissando Yun Che, spaventati e scioccati.


Perché Yun Che si stava davvero muovendo.


Sollevò lentamente il braccio sinistro, afferrò il terreno squassato di fronte a sé e si trascinò leggermente in avanti. Poi, lo rifece… a poco a poco, centimetro dopo centimetro, come un vecchietto a un passo dalla morte, Yun Che strisciò in avanti…


… verso Jasmine e Caizhi.


Ormai, Yun Che aveva la vista offuscata e vedeva solamente una distesa grigio scuro.


In quel mondo senza colori, non c’erano né luce né suoni. Non provava alcun dolore, non riusciva a percepire il proprio corpo, non aveva la minima idea di dove si trovasse, figurarsi di dove fosse Jasmine. Ma avvertiva una sensazione, un ultimo briciolo di coscienza e forza di volontà rimasto in lui, e questo lo guidò verso quella posizione a lui sconosciuta.


Il mondo cadde ancora di più in silenzio. Non solo tutti erano completamente zitti, ma il tempo stesso sembrava aver smesso del tutto di scorrere. Tutti avevano lo sguardo puntato su quel ragazzo che stava strisciando, come se fossero in trance. Nessuno osò fare il minimo rumore, né tantomeno avvicinarsi a lui…


Yun Che era molto, molto lento. Ogni volta che sollevava il braccio, si sentiva come se stesse esaurendo le ultime forze che gli rimanevano. Nonostante questo, riusciva ad avanzare di solo qualche centimetro alla volta, e a ogni movimento si convinceva di aver consumato il suo ultimo briciolo di energia. Eppure, riusciva sempre a infrangere ogni aspettativa e a sollevare di nuovo il braccio.


Il mondo rimase inquietantemente silenzioso e immobile. Una sensazione indescrivibile, dolorosa e terribile sorse nei cuori di tutti i presenti.


Tutti si erano accorti che Yun Che stava strisciando verso la barriera in cui era imprigionata Jasmine.


Quando la minaccia era ormai scomparsa, dopo essersi calmati, tutti si ricordarono improvvisamente che il diavolo di fronte a loro non era venuto ad attaccarli perché odiava a morte loro o il Regno degli Dei Stellari. L’unica ragione per cui quel giorno era venuto lì, era Jasmine…


Per la loro Dea Stellare del Massacro.


Per lei, era stato pronto a tingere di rosso il Regno degli Dei Stellari e a sacrificare tutto ciò che aveva.


Suo padre aveva deciso di uccidere la propria stessa figlia per la propria ambizione.


Lui, d’altro canto, aveva combattuto pur sapendo che sarebbe morto, solo per lei.


In tutto questo, c’erano un’ironia e una crudeltà incommensurabili. Era un contrasto così netto e terribile che tutti riuscivano a malapena a crederci.


Le convinzioni a cui avevano sempre creduto saldamente vennero improvvisamente scosse da un qualcosa di invisibile e soffocante. Le conseguenze immateriali dell’impatto sulle loro anime non scomparvero neppure dopo molto tempo.


Jasmine fissò Yun Che in silenzio, senza mai distogliere lo sguardo, senza una lacrima, senza neppure un’espressione sul proprio volto. Non fece altro che fissarlo mentre strisciava verso di lei, lentamente come non mai, senza distogliere lo sguardo neppure per un solo istante.


Il tempo sembrava scorrere con una lentezza incredibile, in quel mondo silenzioso. Quella che agli occhi di tutti sembrava una distanza che Yun Che non avrebbe mai potuto percorrere, venne superata, lentamente ma inesorabilmente, dal suo unico braccio e dalla sua forza di volontà inestinguibile.


La cosa più strana fu che nessuno attaccò Yun Che, sebbene fosse passato molto tempo. Forse era per la loro paura, o forse…


Nessuno sapeva quanto tempo fosse passato. Nessuno sembrava essersi neppure accorto che fosse trascorso del tempo. L’unica cosa che vedevano, nella loro trance, era Yun Che, giunto ormai a solo trenta metri dalla barriera. Il suo braccio orribilmente spezzato continuò a distendersi in avanti, afferrare il terreno e tirare… ventinove metri… venti metri… quindici metri… dieci metri…


Alla fine, giunse a pochi passi da lei.


Caizhi si coprì le labbra con le mani, con tutte le sue forze, cercando di non fare il minimo rumore. Yun Che, l’uomo che aveva preso in giro chiamandolo “cognato”, l’uomo che sua sorella l’aveva costretta a sposare di fronte alla placca memoriale di sua madre, era sempre stato straordinario e meraviglioso. Ma ora… i suoi vestiti erano completamente ridotti a brandelli, il suo corpo era interamente ricoperto di sangue secco, le sue ferite aperte erano orribili e lasciavano intravedere quasi tutte le sue ossa… non c’era una sola parte del suo corpo che non fosse scioccante a vedersi.


In effetti, sembrava centinaia o migliaia di volte più spaventoso di uno spettro crudele dell’Inferno appena uscito da un lago di sangue.


“Cognato…” sussurrò. Non aveva mai immaginato che al mondo potesse esistere qualcuno disposto ad arrivare a tanto per un’altra persona, per sua sorella…


Lui era “l’idiota” che sua sorella insultava sempre. Parlava di lui come se non ci fosse nessuno di più stupido nell’intero universo…


Quando la mano di Yun Che colpì la fredda e impenetrabile barriera, finalmente si fermò. Anche a quel punto, fece tutto il possibile per sollevare di nuovo il braccio e afferrare la barriera che lo bloccava, sperando contro ogni possibilità che le sue dita sarebbero riuscite in qualche modo a distruggerla…


Jasmine sollevò una mano bianca e delicata, poi la appoggiò contro la barriera priva di forma e incolore che la separava da quelle dita spezzate e ricoperte di sangue… ma non si sarebbero mai più sfiorati di nuovo.


“Jas… mine…” la voce di Yun Che era più debole del ronzio di una zanzara e più roca del rumore della carta vetrata. Ormai era completamente cieco, non vedeva più nulla, eppure in qualche modo riusciva a percepire chiaramente che Jasmine era accanto a lui: “Io… volevo… seppellirli… insieme a… te… ma… ormai… non posso… più… farlo…”


“Non sono… riuscito… a fare… nulla…”


“…” Jasmine scosse la testa molto, molto delicatamente: “Va bene così. Mi basta anche solo che tu sia qui.”


Lui non avrebbe dovuto sentire più nulla – e in effetti non udiva niente – eppure in qualche modo le parole di Jasmine raggiunsero la sua mente con incredibile chiarezza. La sua mano si strinse intorno alla barriera, a poco a poco. Non aveva mai saputo che la morte era imminente come in quel momento: “Jas… mine… se… ci sarà… un’altra… vita… ci incontreremo… di nuovo…?”


“Sì, ne sono certa.” Il sorriso di Jasmine era quasi impercettibile, ma la sua risposta era piena di determinazione: “Non importa chi sarai nella tua prossima vita… un uomo, un diavolo, un albero, un animale… ti troverò sempre.”


“…” le labbra di Yun Che si incurvarono verso l’alto, come se volesse sorridere, ma fu allora che la sua mano scivolò lentamente giù dalla barriera.


La sua voce era stata fievole come un filo di fumo, mentre quella di lei distante come una nebbia lontana, ma alle orecchie di tutti quei Divine Sovereign e Divine Master erano sembrate dei tuoni assordanti. Una dopo l’altra, le Guardie Stellari chinarono il capo senza riuscire a controllare le loro emozioni, e persino il Dio Stellare del Demone e la Dea Stellare della Giada distolsero lo sguardo, oltre la loro barriera… Non sarebbero mai riusciti a descrivere quanto si sentissero a disagio.


Era lui l’intruso in quel luogo, era stato lui ad aver interrotto il rituale, ed era stato lui a uccidere centinaia di Guardie Stellari e persino un Anziano… Eppure, in qualche modo, si sentivano come se fossero loro ad aver commesso un peccato imperdonabile.


Quell’atmosfera innaturale causò innumerevoli cambiamenti nell’espressione dell’Imperatore degli Dei Stellari. Alla fine, ruggì infuriato: “Cosa state facendo tutti voi… uccidetelo subito!!”


La rabbia dell’Imperatore Divino esplose come un fulmine a ciel sereno nelle menti delle Guardie Stellari. Il comandante delle Guardie Stellari della Forza che prima si era umiliato si fece avanti frettolosamente, ma non osò comunque avvicinarsi troppo a Yun Che, proprio come prima. Afferrò la sua Lancia Stellare e la scagliò in avanti, avvolto da un bagliore di luce stellare.


La Lancia percorse cento metri e colpì perfettamente Yun Che al cuore, da dietro la schiena. L’arma non solo lo trapassò e si conficcò nel terreno, ma lo scoppio di luce stellare lacerò il corpo di Yun Che in circa una decina di punti.


Yun Che non si difese né urlò dal dolore. In effetti, non si accorse neppure di nulla. L’unica differenza era che adesso la sua morte era ancora più vicina…


“Ah… Cognato! Cognato!!” Caizhi batté i pugni contro la barriera, e alla fine scoppiò in lacrime. Il suo pianto era straziato, pieno di disperazione e terribile dolore. Continuò a colpire la barriera, ancora e ancora, ma era così indebolita che non riuscì a lasciarvi neppure un graffio.


“…” Jasmine rimase in assoluto silenzio. Si limitò a continuare a guardare Yun Che.


Il fatto che Yun Che non avesse reagito a quell’attacco andato a buon fine fece finalmente rilassare del tutto le Guardie Stellari. Con gli occhi spalancati, il comandante che l’aveva colpito lanciò un grido e scattò verso di lui insieme alle Guardie Stellari rimanenti, che lo seguirono rapidamente. In un istante, innumerevoli lance, spade, raggi di luce stellare e altri attacchi si diressero verso Yun Che.


Clang!


Ci fu un bagliore vermiglio e Hong’er comparve improvvisamente accanto a Yun Che. Corse al suo fianco e sollevò il suo unico braccio, abbandonandosi a un pianto commovente ancora prima di iniziare a parlare: “Cosa ti è successo… Maestro… Uu… Uuuuu… Alzati… alzati…”


Le anime di Yun Che e Hong’er erano collegate. La ragazzina era sempre felice e spensierata, sembrava che non avrebbe mai potuto provare tristezza. Ma quando aveva percepito che l’anima di Yun Che stava per svanire nel nulla, un dolore e una paura che non aveva mai provato prima le avevano subito stretto il cuore, riducendola in lacrima.


<em>Hong… er…</em>


<em>Scappa… svelta…</em>


Yun Che non riusciva più neanche a parlare. Quel grido disperato fu il suo ultimo pensiero.


Tragicamente, il “contratto” che aveva siglato con Hong’er era stato imposto forzatamente da Jasmine attraverso la sua Relegazione dell’Anima Stellare. Quindi, lui non poteva sciogliere il contratto, anche se desiderava farlo.


Il suo ultimo pensiero fece piangere Hong’er ancora più forte di prima: “Uaaaaah… no… non voglio… Hong’er vuole solo che il Maestro… Uuu… alzati, Maestro… In futuro sarò più ubbidiente… non sarò più così golosa… non ti farò più arrabbiare apposta per darti fastidio… quindi, Maestro… alzati…”


Sha!!


Un’altra Lancia Stellare cadde dal cielo, trafiggendo Yun Che, e la forza dell’impatto tagliò in due il suo corpo. Un istante dopo, innumerevoli altri raggi di luce stellare piovvero verso Yun Che…


“Maes…”


L’ultimo grido di Hong’er si spense nell’aria. Le esplosioni caotiche ridussero il corpo inerme e straziato di Yun Che in innumerevoli piccoli pezzi, e Hong’er scomparve dal mondo con un ultimo bagliore vermiglio.







