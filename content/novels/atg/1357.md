---
weight: 1357
title: Capitolo 1357 – Nirvana
pubDate: 2025-02-27T08:14:48.784Z
tags:
    - atg
---


<em><strong>Capitolo regolare, 0 in coda, 0/10 donazione</strong></em>


<em><strong>-Alstor (Scusate i leggeri sfasi nei giorni di pubblicazione, questa settimana sono incasinatissimo fra università e mille altri impegni)</strong></em>






Una delle lunghe e slanciate braccia di Feng Xian’er strinse la vita di Yun Che, poi spiccò il volo portandolo con sé. Volarono verso i terreni di prova della Fenice, evitando gli sguardi dei membri del Clan.


Yun Che si appoggiava a Feng Xian’er con quasi tutto il suo peso. Un soffio di vento li raggiunse dalle montagne. None era molto forte, eppure Yun Che provò un freddo così intenso da essere difficile da sopportare. Feng Xian’er se ne accorse immediatamente e rallentò preoccupata, sebbene stesse già volando molto lentamente.


<em>E pensare che sarei davvero diventato… così debole…</em> mormorò mentalmente Yun Che, con amarezza.


Tuttavia, sicuramente si trattava solo di una situazione temporanea.


Il Clan della Fenice aveva solo circa duecento membri, di cui i due più forti erano Feng Zu’er e Feng Xian’er. Quindi, nessuno si accorse di loro, mentre viaggiavano silenziosamente verso il luogo dove si riposava lo Spirito Divino della Fenice.


Feng Xian’er atterrò sulla cima di una parete rocciosa molto alta insieme a Yun Che, di fronte a loro c’era il Sigillo che lui ricordava ancora molto bene.


“Fratellone Benefattore, siamo arrivati.”


Feng Xian’er distese un dito e sfiorò la formazione misteriosa del Sigillo. Una piccola lingua di fiamme scarlatte brillò per un secondo, e il Sigillo scomparve all’istante. Di fronte a loro comparve una distesa nera e scarlatta, che sembrava senza fine.


Feng Xian’er aiutò Yun Che a camminare in avanti. Dopo un solo passo all’interno, il mondo intorno a loro si trasformò immediatamente e ogni fonte di luce scomparve, facendoli piombare nell’oscurità.


Feng Xian’er si inginocchiò e pregò con devozione: “La discendente della Fenice Feng Xian’er chiede di poter incontrare la Divina Fenice.”


Non appena ebbe finito di parlare, due lunghi e sottili linee di luce scarlatta comparvero improvvisamente nell’oscurità. Dopodiché, cominciarono lentamente ad aprirsi, dando forma a due occhi di Fenice che sembravano osservare il mondo intero.


Quando Yun Che era stato in quel luogo anni prima, gli occhi dello Spirito della Fenice erano di un brillante e maestoso color oro.


Ma adesso, erano scarlatti… e con un visibile velo d’opacità.


“Yun Che, è passato molto tempo dall’ultima volta che ci siamo incontrati.”


La voce dello Spirito della Fenice era ancora maestosa e spaventosa come in passato, eppure era chiaramente diversa da come la ricordava Yun Che… era indiscutibilmente più debole e anziana. Ma in quel momento, non era questo che preoccupava Yun Che. Fissò direttamente negli occhi lo Spirito della Fenice: “Già, è passato davvero molto tempo.”


“Xian’er, lasciaci da soli.”


“Sì.” Rispose Feng Xian’er. Rilasciò un rivolo di calda Energia Misteriosa e la condensò in un piccolo vortice che non si sarebbe dissipato per parecchio tempo. Lo utilizzò per circondare delicatamente il corpo di Yun Che, poi se ne andò, con la mente tormentata dall’ansia e dalla preoccupazione.


“Yun Che.” quando Feng Xian’er se ne fu andata, anche il tono con cui lo Spirito della Fenice stava parlando cambiò notevolmente: “Prima di dissiparsi, lo Spirito della Fenice sul fondo della Prigione Infernale nel Regno del Dio della Fiamma mi ha inviato tutti i suoi ricordi. Fra questi, ce n’erano anche molti su di te.”


“Ho saputo che hai ottenuto un’Eredità della Fenice ancora maggiore di quella che ti avevo donato io in passato e che hai appreso la versione completa dell’Ode della Fenice. Quando lo scoprii, ne fui estremamente felice… ma chi si sarebbe mai aspettato che, dopo a malapena un anno, il tuo destino avrebbe davvero preso una piega così tragica.” Disse lo Spirito della Fenice, sospirando: “Forse, questo è dovuto all’invidia dei Cieli.”


In quanto Frammenti di Anima lasciati dalla Fenice, gli Spiriti Divini potevano trasferirsi a vicenda i loro ricordi. Questo, Yun Che lo sapeva già da molto tempo, quindi non fu affatto sorpreso quando sentì quelle parole. Stabilizzò la sua aura terribilmente debole, poi chiese: “Spirito della Fenice, l’Anziano del Clan della Fenice e gli altri mi hanno detto che sei stato tu a farmi portare qui. Cos’è successo? Perché… non sono morto? E sono addirittura ricomparso qui? Io ero chiaramente…”


Dai suoi stessi ricordi, Yun Che era certo che il suo corpo fosse morto e la sua anima fosse stata distrutta. Era davvero morto definitivamente.


“No.” Lo Spirito della Fenice rispose gentilmente: “I tuoi ricordi sono esatti, ciò che pensi sia successo è davvero successo, sei morto… anche se io non so come è successo.”


“…?” Quella risposta stupì Yun Che.


“Attualmente, sei la versione di te stesso che è risorta dalla morte.”


“Risorta… dalla morte?” la spiegazione mormorata dallo Spirito della Fenice confuse ancora di più Yun Che.


Senza la minima ombra di dubbio, chiunque si fosse sentito dire una cosa del genere sarebbe rimasto senza parole. Quando qualcuno moriva, moriva. La resurrezione dalla morte era sempre esistita solo e soltanto nei sogni e nei miti. Era un miracolo divino, impossibile da realizzare. Anche prendendo in considerazione gli Dei e i Diavoli estintisi alla fine dell’Era degli Dei, nessuno di loro era mai stato capace di risorgere. Quindi, se loro non ne erano in grado, come potevano i semplici mortali dell’era contemporanea riuscire in un’impresa simile?


Ma se davvero in questo mondo si poteva risorgere dalla morte, allora forse era successo solo ed esclusivamente a Yun Che.


“Possibile che… sia stato di nuovo lo Specchio del Samsara?” mormorò, sovrappensiero.


Durante la sua prima vita, nel Clan Xiao di clan della Nuvola Vagante, era stato avvelenato e ucciso da Xiao Yulong il giorno in cui avrebbe dovuto sposare Xia Qingyue, ma era rinato nell’continente Nuvola Azzurra grazie allo Specchio del Samsara. Poi, durante la sua seconda vita nell’continente Nuvola Azzurra si era suicidato gettandosi dal Precipizio della Nuvola, ma ancora una volta era rinato attraverso il potere dello Specchio del Samsara, che gli aveva concesso la sua terza e attuale vita.


“No.” Lo Spirito della Fenice negò subito: “Anche se non so perché mai lo Specchio del Samsara dovrebbe utilizzare il suo potere su di te e farti reincarnare, ogni volta che si attiva deve ibernarsi per i seguenti vent’anni.”


“…” Lo Specchio del Samsara si ibernava per vent’anni ogni volta che il suo potere veniva attivato. Anche Jasmine glielo aveva detto chiaramente, in passato.


Lo Spirito della Fenice in passato aveva letto i ricordi di Yun Che, quindi naturalmente sapeva che possedeva lo Specchio del Samsara: “Tuttavia, sono passati solo tredici anni dall’ultima volta che ti ha permesso di attraversare il ciclo della reincarnazione. Inoltre, il suo potere è di permettere a chi lo utilizza di ‘attraversare il Samsara’, non di risorgere.”


“Quindi, com’è successo?” Yun Che adesso era ancora più confuso.


“Ricordi ancora cosa successe quando finisti di raffinare l’Eredità della Fenice, anni e anni fa? Ricordi che, prima di farti uscire da questo luogo, ti dissi di averti fatto un dono unico al mondo?”


“Io… sì, lo ricordo.” Annuì Yun Che. In effetti, lo ricordava con assoluta chiarezza, perché cosa fosse quel dono era sempre rimasto un mistero. Quindi, anche se Yun Che non aveva mai scoperto di cosa si trattasse, non se n’era mai dimenticato.


……………….


“Il tempo a tua disposizione in questo luogo sta per esaurirsi, è ora che ti faccia uscire. Ma, prima di farlo, forse dovrei farti un regalo molto speciale.”


Tutti quegli anni prima, dopo che lo Spirito della Fenice aveva finito di parlare, un raggio di luce dorata era sgorgato dalle sue pupille, illuminando la fronte di Yun Che. Ricordava chiaramente che il Marchio della Fenice sulla sua fronte, scarlatto, era diventato di un brillante color oro dopo essere entrato in contatto con quel raggio di luce, come una lingua di ardenti fiamme dorate.


“Questo è un potere speciale che posso utilizzare solo una volta nell’arco di tutta la mia vita, ma non avrei mai pensato che un giorno l’avrei davvero usato. Tuttavia, dato che possiedi il potere del Dio Malvagio, il tuo futuro sarà sicuramente straordinario e donarti questo potere è più che adatto. In quanto a cosa sia di preciso, quando verrà il momento di utilizzarlo, lo scoprirai sicuramente.”


……………………


Tuttavia, lo Spirito della Fenice non solo non gli aveva spiegato cosa fosse di preciso quel dono unico e misterioso, ma anche Jasmine, che aveva chiaramente capito di cosa si trattasse, non aveva mai voluto rispondere alle sue domande. Per di più, quando aveva ottenuto l’Eredità del Dio Drago, anche il Drago Azzurro Primordiale aveva accennato ad esso. Nella Valle del Fulmine del Fuoco dell’Regno Demoniaco Illusorio, persino lo Spirito del Corvo Dorato aveva sottolineato quanto fosse prezioso quel dono e, per via della sua natura competitiva, aveva quindi deciso di fargli a sua volta un grande regalo.


Lo Spirito della Fenice, Jasmine, il Drago Azzurro Primordiale, lo Spirito del Corvo Dorato… tutti loro sapevano cosa fosse quel “dono”, eppure, come se si fossero messi scrupolosamente d’accordo, nessuno di loro glielo aveva mai detto. Al contrario, tutti gli avevano detto qualcosa simile a: “Se mai ti capiterà di usarlo, capirai sicuramente di cosa si tratta.”


Tuttavia, una volta Jasmine gli aveva detto anche qualcosa che nascondeva un significato molto profondo: “Ti conviene sperare di non doverlo mai usare.”


“Nirvana… della… Fenice!”


Nel mondo buio, gli occhi scarlatti dello Spirito della Fenice brillarono debolmente, mentre dava la risposta a Yun Che.


Quelle tre parole fecero spalancare di colpo gli occhi a Yun Che, che sollevò lo sguardo gridando: “Nirvana della Fenice!?”


Yun Che conosceva bene quelle tre parole, o meglio, qualsiasi persona al mondo conosceva molto bene quelle tre parole.


Sia nei Piani d’esistenza Inferiori, sia nel Regno degli Dei, in ogni luogo c’erano vari miti e leggende riguardo agli Dei Antichi e alle Bestie Divine. Alcune di queste storie erano basate sulla realtà, ma altre erano completamente inventate, anzi, la maggior parte di esse appartenevano alla seconda categoria. Dopotutto, l’Era degli Dei si era conclusa molto tempo prima e le reali fonti storiche risalenti a quel periodo erano estremamente rare. Questo, soprattutto nei Piani d’esistenza Inferiori, dove tutti quei miti e quelle leggende erano praticamente del tutto inventati.


Tuttavia, una leggenda sulla Fenice affermava che fosse in grado di rinascere dalle sue ceneri dopo essere morta, e questo miracolo veniva chiamato Nirvana della Fenice.


Era una leggenda che Yun Che aveva sentito raccontare persino quando era bambino, durante questa vita.


Poi, il giorno in cui Jasmine se n’era andata e lui era stato colpito dall’attacco sleale della Dea Stellare del Veleno, Moonflower, si era ritrovato in punto di morte, senza alcuna speranza di salvezza. Tuttavia, era miracolosamente sopravvissuto… e a salvarlo erano state le Fiamme del Nirvana di Feng Xue’er.


Era stato allora che anche lui, pur possedendo le Fiamme della Fenice da molti anni, aveva scoperto l’esistenza delle Fiamme del Nirvana, una loro variante speciale. Inoltre, aveva saputo che si potevano utilizzare solo una volta nel corso della propria vita.


Tuttavia, allora, aveva creduto che le Fiamme del Nirvana fossero semplicemente delle Fiamme dall’incredibile potere purificante e curativo. La forza misteriosa di Feng Xue’er non aveva ancora raggiunto la Via Divina, allora, eppure era riuscita a usare le Fiamme del Nirvana per purificare il potere divino della Dea Stellare del Veleno dal suo corpo. Quindi, si poteva immaginare facilmente quanto fossero estremamente potenti le loro proprietà curative.


Ma non si sarebbe mai aspettato che…


“Possibile che la leggenda riguardo alla resurrezione della Fenice tramite il Nirvana… sia davvero reale?” Yun Che aveva un’espressione assolutamente incredula, tutto ciò gli sembrava troppo surreale, così surreale che aveva la sensazione di essere stato catapultato in un regno di leggende, miti e sogni.


Eppure, era ancora vivo… era ancora vivo, sebbene fosse stato trafitto e fatto a pezzi, quindi questa era la migliore prova del fatto che fosse tutto reale.


“Nell’Era Antica, il Dio Malvagio fece un grande favore al Clan della Fenice. Inoltre, tu avevi ricevuto l’unica Eredità del Dio Malvagio dell’universo. Eri ancora troppo debole, quindi temevo che saresti morto e che, in questo modo, l’Eredità del Dio Malvagio sarebbe scomparsa per sempre. Potei donarti solo una piccola lingua di Fiamme del Nirvana. Ti avrebbero permesso di rinascere dalle tue ceneri, se fossi incappato in una tragedia.”


Yun Che: “…”


“Non te lo dissi perché temevo che, se l’avessi scoperto, nel tuo subconscio avresti temuto e rispettato molto meno la morte.” Lo Spirito della Fenice sospirò: “Quando ho saputo dei tuoi traguardi nel Regno degli Dei, ho pregato che non giungesse mai un giorno in cui saresti stato costretto a usare le tue Fiamme del Nirvana. Eppure, non potevo immaginare che alla fine quel giorno sarebbe arrivato, e per giunta così presto.”


“La fonte delle tue Fiamme del Nirvana era l’Eredità della Fenice custodita in questo luogo, perciò quando si sono attivate sei rinato qui.”


“…” Yun Che rimase a lungo in silenzio. Aveva bisogno di un po’ di tempo per assimilare tutte quelle informazioni e accettare quell’assurda sequenza di eventi.


Le Fiamme del Nirvana che permettevano alla Fenice di rinascere dalle sue ceneri, un mito che per tutta la vita aveva creduto pura fantasia, erano davvero reali!


Tredici anni prima, quando a sedici anni aveva ottenuto in quel luogo le Fiamme della Fenice, in realtà aveva anche ricevuto dallo Spirito della Fenice il suo dono più prezioso, le Fiamme del Nirvana, solamente perché possedeva l’Eredità del Dio Malvagio.


Questo significava anche che, da quel giorno in poi, aveva sempre avuto una seconda vita a disposizione.


Quando il suo corpo era stato lacerato e fatto a pezzi nel Regno degli Dei Stellari, era morto a tutti gli effetti. Ma, nell’istante successivo, si erano accese le sue Fiamme del Nirvana, un potere che non sapeva neppure di possedere, ed era risorto in quel luogo.


Per di più, a salvarlo dall’attacco di Moonflower non erano state semplicemente le Fiamme del Nirvana di Feng Xue’er: lei gli aveva praticamente donato la sua seconda vita!


“Solo che…” a quel punto, la voce dello Spirito della Fenice divenne molto cupa. Anche se la verità sarebbe stata incredibilmente crudele per Yun Che, in fin dei conti doveva spiegargliela chiaramente, e lui prima o poi avrebbe dovuto accettarla: “Io sono solo un Frammento dell’Anima della fenice, non la vera Fenice in sé. Le Fiamme del Nirvana che ti ho donato non possono essere neppure lontanamente paragonate a quelle della vera Fenice Divina. Infatti, non sono neppure degne di essere chiamate con questo nome.”


“Le vere Fiamme del Nirvana non permettevano alla Fenice solo di rinascere dalle sue ceneri, ma rendevano anche i suoi Poteri Divini ancora più grandi di prima. Tuttavia, anche se in effetti le tue Fiamme del Nirvana ti hanno fatto risorgere, l’unica cosa che hanno rigenerato è la tua vita.”


“…” Yun Che si sforzò con tutto sé stesso, ma sollevò lo sguardo con una lentezza senza pari: “Cosa intendi… dire?”


“Te ne dovresti essere già accorto.” Disse lo Spirito della Fenice, con un tono incredibilmente duro e con assoluta franchezza: “Il tuo corpo non è più il fisico divino temprato e rafforzato da vari tipi di Sangue Divino e Poteri Divini, è solo il corpo di un mortale, un corpo che non potrebbe essere più debole di così.”


“Inoltre, non puoi usare neppure un briciolo di Energia Misteriosa. La tua percezione spirituale e la tua anima sono tornate quelle di una persona comune. Si potrebbe persino dire che… ti sei indebolito fino a diventare un essere umano ordinario.”


Anche se le pupille di Yun Che si stavano contraendo gradualmente, lo Spirito della Fenice lo guardò negli occhi e non smise di dare voce alla crudele verità: “In altre parole, l’unica cosa a essere risorta attraverso le Fiamme del Nirvana è la tua vita. I tuoi Poteri Divini, il tuo fisico divino, la tua Anima Divina, i tuoi Sensi Divini… ormai sono morti per sempre.”
                                


                                



