---
weight: 13910
title: Capitolo 1391 – Nirvana del Cuore e dell’Anima
pubDate: 2025-02-27T08:14:48.791Z
tags:
    - atg
---


<em><strong>Capitolo regolare, 12 in coda (9 Federico S. + 3 Schiaffe), 4/10 donazione</strong></em>


<em><strong>-Alstor, che vi augura buone feste! (Io ho mangiato tantissimo al pranzo di Natale e ho fatto scorta di dolci, mi basteranno finché non avrò una forza misteriosa abbastanza alta da non dover più mangiare)</strong></em>






Per Yun Wuxin, Yun Che provava un amore sconfinato, sommato a un immenso senso di colpa.


Tuttavia, sebbene si sentisse in colpa, c’era sempre stato qualcosa a consolarlo… ovvero, il fatto che Yun Wuxin aveva ereditato una piccola parte del potere del Dio Malvagio e, quindi, possedeva un talento straordinario per la via del mistero, un talento che superava la comprensione di chiunque. A dodici anni, era già un Signore su quel pianeta inferiore, e il suo futuro era senza dubbio brillante come nessun altro. Ben presto, avrebbe sicuramente superato anche Feng Xue’er, facendo ripetere la “leggenda” che suo padre aveva creato.


Questo non solo lo consolava, ma siccome era suo padre lo rendeva anche molto orgoglioso.


Ma quel giorno…


Per fortuna, anche se Yun Wuxin aveva completamente perso la sua forza misteriosa, le sue Vene Misterioses non avevano subito alcun danno. O meglio, anche se erano state danneggiate, non erano state distrutte irreversibilmente, quindi ora Yun Che poteva guarirla. Anche se aveva perso la sua forza misteriosa, avrebbe potuto ricominciare da capo a coltivare. Ma… il suo straordinario talento, che le avrebbe permesso di guardare dall’alto in basso il mondo intero, era scomparso.


Era scomparso per sempre.


Le Vene Misterioses del Dio Malvagio di Yun Che, sopite, si erano risvegliate. La sua forza misteriosa, il suo fisico divino, la sua anima divina e la sua percezione spirituale si stavano ripristinando secondo dopo secondo… ma il prezzo che aveva dovuto pagare, era il futuro di sua figlia.


Se avesse potuto ridarle tutto, anche a costo di restare per sempre un invalido, non avrebbe avuto la minima esitazione… Ma, purtroppo, quella era l’unica cosa che non poteva fare.


Stava tremando dalla testa ai piedi, e il suo cuore batteva all’impazzata. La sua mente e la sua anima erano nel caos più totale e si stava stringendo la testa fra le mani, con le dita sempre più contorte, così forte da incrinare leggermente le ossa del cranio. Eppure, non si accorse di una cosa… non si accorse che Yun Wuxin si era svegliata, non si era accorto che aveva aperto leggermente gli occhi.


“Papino…” Yun Wuxin lo chiamò a bassa voce, guardandolo. Solo che era ancora troppo debole, perciò sussurrò così piano che fu quasi impossibile sentirla.


Yun Che barcollò e si voltò di scatto. Non appena incrociò lo sguardo di Yun Wuxin, i cui occhi erano lucidi, scattò di fretta da lei il più delicatamente possibile, e le disse con ancora la voce roca: “Xin’er, ti sei svegliata… tu… avrai fame, adesso… ti fa male da qualche parte…?”


Yun Wuxin scosse piano la testa: “Papino, perché stai piangendo?”


“Eh?” solo quando sentì la domanda di sua figlia, Yun Che percepì le gelide lacrime sulle sue guance. Distese frettolosamente una mano e si asciugò il viso, poi un leggero sorriso comparve sulle sue labbra: “No, non sto piangendo, non sto piangendo. Credi davvero che papino piangerebbe? Solo che… solo che…”


Prima ancora di finire di parlare, aveva già cominciato a singhiozzare. Fece del suo meglio per controllarsi, ma non riusciva semplicemente più a mantenere la calma. Riuscì solo ad aggiungere, con la voce addolorata: “Xin’er, tu… perché l’hai… perché l’hai…”


“Papino.” Yun Wuxin lo interruppe subito, e sul suo volto pallido comparve un meraviglioso e innocente sorriso: “Prima eri così debole, non mi facevi sentire per niente al sicuro. Ma da oggi in poi, finalmente potrai proteggermi ogni volta che vorrò, papino… heh heh.”


“…” Il suo cuore e la sua anima erano stati riscaldati da un affetto sconfinato. Solo dopo un bel po’ riuscì a rispondere, con grande difficoltà: “Il papino ti… proteggerà per il resto della vita… se qualcuno osasse farti del male… io… giuro che…”


Non continuò la frase, e anche se avesse voluto farlo non ci sarebbe riuscito.


“Mn!” Yun Wuxin rispose con un energico cenno. Aveva chiaramente appena perso tutta la sua forza misteriosa e il suo talento, eppure aveva un’espressione felice e soddisfatta: “Quindi, papino, per prima cosa dovrai proteggerti bene da solo. Sembri molto stanco… Dormi un po’ anche tu, ok?”


Yun Che era estremamente pallido e aveva delle vistose occhiaie… ma Yun Wuxin non sapeva che la forza misteriosa di suo padre era così forte che non aveva più alcun bisogno di dormire.


“Va bene…” Yun Che fece un piccolo cenno con il capo.


Yun Wuxin fece un piccolo sorriso e chiuse gli occhi. Cercò di resistere al sonno, ma era così debole e stanca che non riuscì a restare sveglia. Le sue ciglia tremarono lievemente, e si addormentò di nuovo.


“…” Yun Che tirò un sospiro di sollievo, ma tremò molto violentemente.


Mentre osservava in silenzio Yun Wuxin, distese lentamente una mano verso il suo viso… ma proprio quando stava per accarezzarla, si fermò di colpo e poi la ritrasse di scatto.


Quella mano si era macchiata di innumerevoli peccati, aveva toccato un’oscurità sconfinata, si era immersa in oceani di sangue… e aveva persino derubato del talento la sua stessa figlia.


Ritrasse la mano, poi si alzò senza fare rumore e uscì dalla stanza.


Aveva gli occhi lucidi, ma spenti.


Non appena aprì la porta, si accorse che ormai era diventato buio senza che se ne fosse accorto. Feng Xian’er era in un angolo del cortile, i suoi meravigliosi occhi erano arrossati e velati di lacrime. Non appena vide Yun Che, si asciugò frettolosamente le guance e si diresse verso di lui, ma a passi incredibilmente incerti e cauti…


“Giovane Maestro, io…” Feng Xian’er chinò il capo, non osò guardare Yun Che negli occhi.


“Non c’è bisogno che tu dica nulla.” Yun Che non la guardò neppure, aveva lo sguardo perso nel vuoto e un tono rassegnato: “Non è stata colpa tua.”


“Io… io…” la voce distaccata di Yun Che fece andare ancora più nel panico Feng Xian’er: “Non sapevo davvero che la Divina Fenice avrebbe… io…”


“Te ne dovresti andare.” Yun Che non aveva alcuna espressione sul volto, e non la degnò di uno sguardo dall’inizio alla fine: “Torna dalla tua famiglia.”


“…” Feng Xian’er rimase stupita quando sentì quelle parole, e le lacrime che aveva trattenuto con amarezza per tutto il tempo alla fine cominciarono a scorrere come pioggia: “Giovane Maestro… non mi cacci via… lasci che mi prenda cura di Xin’er, la prego… io…”


“Vai via.” Yun Che chiuse gli occhi.


“…” Feng Xian’er barcollò e le lacrime continuarono a scorrere lungo le sue guance. Si premette con forza una mano contro la bocca, così da non far sentire i suoi singhiozzi. Con la vista completamente annebbiata dalle lacrime, fissò incredula la schiena di Yun Che per un po’ di tempo, ma alla fine si voltò e se ne andò…


Sotto al cielo notturno, le sue lacrime brillanti e traslucide sembravano stelle, mentre cadevano verso terra.


“…” Yun Che sollevò lo sguardo e osservò la luna piena, in alto nel cielo.


La luce lunare era incredibilmente scura, come se la luna fosse stata coperta da uno strato di nuvole grigie. Anche il vento notturno era più freddo del solito e, anche se era chiaramente solo una brezza delicata, penetrò fin nelle ossa di Yun Che.


Rimase a fissare il cielo notturno senza muovere un muscolo per molto tempo, come se fosse stato pietrificato.


Qualcuno si avvicinò e rimase silenziosamente al suo fianco. Indossava una veste bianca come la neve e, avvolta dalla luce lunare, sembrava una fata discesa nel mondo dei mortali, era così bella da far sembrare molto più luminoso il cielo.


“Piccola Fata…” disse Yun Che, sovrappensiero, ma non si voltò verso di lei: “Dimmi… se sono il padre più inutile di questo mondo… se ho fallito, come padre…”


Chu Yuechan lo guardò e annuì delicatamente: “Sì.”


Yun Che chiuse lentamente gli occhi.


“Anni fa, quando Xin’er era ancora nel mio ventre, sono stata attaccata con crudeltà e sono quasi stata uccisa.” Continuò a bassa voce Chu Yuechan: “Quella volta, non mi proteggesti, né fosti al nostro fianco… in effetti, non sapevi neppure cosa fosse successo.”


“Quando nostra figlia nacque, io per poco non morii. Non solo non fosti presente, ma lasciasti quasi che restasse orfana fin dalla nascita.”


“…” Yun Che tremò dalla testa ai piedi.


“Per undici anni, io e lei abbiamo vissuto isolate dal resto del mondo. Lei mi ha accompagnata e protetta. Nel frattempo, il tuo potere e il tuo prestigio crescevano giorno dopo giorno, eppure non sei mai stato al suo fianco, né l’hai protetta per un singolo istante. Hai reso la sua vita più solitaria e incompleta di quella di qualsiasi altra bambina.”


“Ma, dopo averti incontrato, lei non ha mai provato per te la rabbia o il rancore che avrebbe dovuto. Al contrario, non ha fatto altro che legarsi sempre di più a te. Quando sei rimasto gravemente ferito, ha accettato di sacrificare il suo talento per salvarti, senza esitare un solo istante… pur sapendo che sarebbe diventata una persona comune, e lo sarebbe rimasta per sempre.”


“…” Yun Che barcollò, mentre la brezza notturna soffiava.


Lo sguardo di Chu Yuechan divenne incredibilmente dolce e affettuoso: “Xin’er è una figlia fantastica, è il nostro orgoglio e la nostra gioia. Ma tu… non sei stato un buon padre. Forse è davvero come hai detto, forse sei davvero il padre più inutile del mondo, forse hai fallito come padre.”


Si voltò verso di lui, guardandolo negli occhi con uno sguardo ancora più splendido della luna: “Quindi, ti crogiolerai nel senso di colpa e nei rimorsi? O diventerai un padre migliore e più forte di prima, così da proteggerla e ripagare il tuo debito?”


L’anima confusa e sofferente di Yun Che venne travolta da quelle parole dolci, ma forti… smise di tremare e si irrigidì.


Dopo aver distolto lo sguardo, Chu Yuechan si voltò e se ne andò lentamente. Ma, dopo pochi passi, si fermò improvvisamente e disse a bassa voce: “Un attimo fa, ho visto Xian’er andarsene piangendo… dovresti capire che lei è stata la più impotente e innocente di tutta questa faccenda.”


“Nell’ultimo anno, tutti noi abbiamo visto i suoi sinceri sentimenti per te. Eppure, non li ha mai espressi, e non ha neppure mai sperato di ricevere una tua risposta. Si è presa tutta la responsabilità di ciò che è accaduto a Xin’er, e stava già soffrendo terribilmente. Eppure, non solo non l’hai confortata, ma hai persino sfogato su di lei il tuo dolore e i tuoi rimpianti, sebbene non avesse alcuna colpa, sebbene lei provasse già un immenso rimorso…”


“Sei anche tu un padre, ma ci hai pensato? Come si sentirà suo padre, quando scoprirà che sua figlia è stata trattata così male?”


Yun Che: “…”


Chu Yuechan se ne andò, ma Yun Che rimase ancora immobile, con lo sguardo perso nel vuoto. Non disse nulla e non mosse un muscolo per molto, molto tempo, mantenendo sempre persino la stessa espressione… solo i suoi occhi si movevano, di tanto in tanto, avvolti dalla più totale confusione e dalla luce stellare.


Le parole con cui Jasmine gli aveva detto addio nel Regno degli Dei Stellari.


La decisione di Xia Qingyue di tagliare ogni legame con lui dopo averlo lasciato nella Terra Proibita del Samsara.


Quello che Shen Xi gli ripeteva sempre, ancora e ancora…


Ora, tutte queste cose stavano fluttuando nella sua mente, intrecciandosi caoticamente.


“Sei l’unico in tutto l’universo a possedere il potere di un Dio della Creazione, e hai un talento e una fortuna che in molti non oserebbero sognare di avere neppure in dieci vite. Nessuno al mondo più di te dovrebbe essere ambizioso… eppure, perché la tua primissima reazione è stata di tornare nei piani d’esistenza inferiori?”


…………….


Il tempo continuò a scorrere e, prima che Yun Che se ne rendesse conto, uno strato di nuvole nere oscurò la luna, che scomparve silenziosamente.


Mentre la confusione nel suo cuore si calmava gradualmente, il suo sguardo divenne sempre più brillante. Poco alla volta, persino il vento notturno non gli sembrò più freddo e la luce lunare che scendeva dal cielo divenne tranquilla e confortevole.


“Grazie, Piccola Fata.” Mormorò sottovoce Yun Che, incurvando gli angoli delle labbra in un minuscolo sorriso.


Sollevò una mano e ne osservò il palmo. Ora che aveva recuperato automaticamente il suo fisico divino, cominciava già a percepire familiarità tra il suo corpo e l’energia spirituale del Cielo e della Terra. Quindi, anche il potere del Dio dell’Ira si stava risvegliando lentamente.


Strinse i pugni, sempre più forte. Dentro di lui straripava non solo il suo novo potere, ma anche un ferreo senso di responsabilità, perché aveva un nuovo scopo nella vita.


<em>Xin’er…</em> sussurrò mentalmente… <em>Ho riavuto i miei poteri grazie a te, quindi questa forza non è solamente mia, è anche tua.</em>


<em>Per te, e per tutte le persone a noi care, mi aggrapperò con decisione a questo potere, così non dovremo mai più perdere nient’altro né avere altri rimpianti. Diventerò più forte, diventerò l’uomo più forte dell’universo, così nessuno in tutto l’universo potrà mai fare del male a nessuno di voi, nemmeno un po’.</em>


<em>Non importa quanto sarà difficile, non importa quanto tempo ci vorrà.</em>


<em>Nessuno potrà mai più farvi del male, né qui nei piani d’esistenza inferiori, né nel Regno degli Dei!</em>
                                


                                



