---
weight: 1394
title: Capitolo 1394 – Purificazione
pubDate: 2025-02-27T08:14:48.792Z
tags:
    - atg
---


<em><strong>Capitolo Sponsorizzato! Grazie mille Federico! 10 in coda (7 Federico S. + 3 Schiaffe), 4/10 donazione</strong></em>


<em><strong>-Alstor, che oggi ha pubblicato quelli degli ultimi tre giorni e fra poco Schaden pubblicherà il regolare di oggi</strong></em>






Impero Ventoblu, Catena Montuosa delle Diecimila Bestia Misteriosa, Clan della Fenice.


L’aggressività delle Bestie Misteriose della Catena Montuosa stava peggiorando giorno dopo giorno, ma per fortuna il Clan della Fenice era al sicuro grazie alla Barriera della Fenice.


Una sagoma sfrecciò oltre la barriera ed entrò nel villaggio. Nel cuore di Yun Che sorsero molte emozioni, mentre osservava la scena familiare di fronte a lui.


In quel luogo aveva ottenuto l’Eredità della fenice e in quel luogo era resuscitato. In quel luogo, dopo essere caduto preda della depressione, aveva trovato Chu Yuechan e Yun Wuxin.


Molti anni prima, era precipitato accidentalmente in quel luogo mentre veniva inseguito. All’epoca, non poteva immaginare che quel piccolo villaggio utopico avrebbe cambiato la sua vita più e più volte.


C’era un ragazzo del Clan della Fenice che stava coltivando la sua forza misteriosa a una certa distanza da Yun Che, con il Marchio della Fenice sulla fronte che brillava sempre più intensamente. All’improvviso, il ragazzo si accorse di qualcosa e aprì gli occhi. Venne sorpreso dall’immagine di Yun Che, sorridente, fermo di fronte a lui.


“A quanto pare sei migliorato ancora di più, Zu’er.” Lo salutò Yun Che.


“Ah!” Feng Zu’er si lasciò sfuggire un’esclamazione sorpresa, poi si alzò in piedi: “Fratellone Benefattore, sei… sei tornato.”


“Mn. Sono qui per vedere Xian’er.” Lo sguardo di Yun Che scivolò oltre Feng Zu’er. Riusciva già a percepire dove si trovava Feng Xian’er.


L’entusiasmo di Feng Zu’er scomparve dal suo volto, non appena sentì il nome “Xian’er.” Poi, si morse di nascosto un labbro e chinò il capo, implorandolo: “Fratellone Benefattore, io… so che Xian’er ha commesso un terribile errore, ma… ma non voleva davvero farlo. Lei… negli ultimi due giorni ha pianto di continuo ed è rimasta chiusa in camera sua, non ha voluto uscire neppure un minuto… lei… le dispiace davvero molto per ciò che ha fatto, quindi potresti perdonarla, per favore?”


“…” Yun Che si irrigidì leggermente, poi sospirò: “Zu’er, Xian’er non ha commesso alcun errore, a dire il vero. Dovrei essere io a implorare Xian’er di perdonarmi, non il contrario.”


“Ah?” Feng Zu’er rimase stupito da quell’affermazione. Stava per dire qualcos’altro, ma Yun Che era già scomparso.


La camera di Feng Xian’er era piccola, ma molto ordinata e piacevole, con mobili in legno. In quel momento, lei era seduta accanto alla finestra e stava fissando fuori, con lo sguardo perso nel vuoto.


Yun Che comparve nella sua stanza senza alcun rumore… nell’aria poteva percepire il dolore della ragazza.


“Xian’er.” La chiamò a bassa voce.


Feng Xian’er sobbalzò, poi si alzò di scatto. Appena si voltò, Yun Che vide i segni delle lacrime sulle sue guance. La ragazza lo fissò con lo sguardo incredulo per parecchi secondi, poi chinò il capo e strinse con forza la sua veste: “Giovane… Fratellone Benefattore, io… io…”


Il suo tono era timido e agitato. Tenne il capo chinato, e non osò guardarlo negli occhi neppure per un secondo. Sembrava una bambina che avesse appena fatto qualcosa di imperdonabile.


“Xian’er.” Disse con gentilezza Yun Che: “Mi sono sentito molto a disagio in questi due giorni senza di te. Torneresti con me?”


“Ah?” Feng Xian’er sollevò lo sguardo e lo fissò con gli occhi spalancati. Sembrava non riuscire a credere alle sue orecchie, e cadde ancora più in preda al panico: “Io… ma ho commesso un errore così terribile… sono stata io a fare del male a Wuxin, non merito di servirti mai p…”


“Non sei stata tu a commettere un errore. Sono stato io.” Yun Che la interruppe prima che potesse finire la frase: “Innanzitutto, non hai fatto nulla di sbagliato. Al contrario, sei stata tu a salvare Wuxin. Io… io ero infuriato, avevo completamente perso la ragione. Ancora peggio, quando sono uscito dalla stanza di Xin’er devo aver sbattuto la testa contro lo stipite della porta. Altrimenti non ti avrei mai detto delle cose così crudeli, è l’unica spiegazione che mi viene in mente.”


“Pfft…” la battuta senza preavviso di Yun Che colse totalmente alla sprovvista Feng Xian’er, che quindi non riuscì a trattenersi. Subito dopo, divenne paonazza in volto e chinò ancora di più il capo.


“Ti prego, puoi perdonarmi?” disse Yun Che, con un tono il più cortese possibile: “Prometto che non ti dirò mai più nulla del genere. Prometto che non ti chiederò mai più di andartene.”


“…” Feng Xian’er unì le mani e le strinse con forza, poi disse timidamente: “Ma… ma io…”


“Oh, giusto,” Yun Che la interruppe di nuovo: “Ho trovato un modo per curare completamente Xin’er. Guariamola insieme, dopo essere tornati a palazzo, va bene?”


“Ah!?” Feng Xian’er alzò di scatto lo sguardo: “Dici… dici davvero?”


“Certo che sì.” Yun Che annuì seriamente, guardandola negli occhi: “Non solo recupererà la sua forza misteriosa, ma diventerà persino più forte di prima.”


Anche se Fegn Xian’er non era affatto dalla parte del torto, si era comunque presa la responsabilità per tutto ciò che era accaduto… perché era stata lei a portare Yun Wuxin dallo Spirito della Fenice, da cui poi aveva perso tutta la forza misteriosa.


Ecco perché si sentiva in colpa per le condizioni di Yun Wuxin.


Tuttavia, se Yun Wuxin fosse guarita perfettamente, naturalmente quel peso sarebbe scomparso dal suo cuore.


“Torna con me, Xian’er.” Yun Che sorrise e il suo tono si fece giusto un po’ più deciso: “Guardiamo guarire Xin’er insieme. E poi, non sono l’unico che vuole che torni. Ci sono anche Yuechan, Xue’er, Caiyi… e anche i miei genitori. Tutti sperano che tu decida di tornare e, ahem… mi hanno anche sgridato un sacco per come ti ho trattata, sai?”


“…” Feng Xian’er lo fissò con lo sguardo perso nel vuoto. Dopo un po’, dai suoi occhi sgorgarono due fontane di lacrime. Anche se si coprì la bocca con le mani e cercò con tutta sé stessa di trattenere i singhiozzi, non ci riuscì.


“Xian’er…” Yun Che fece frettolosamente un passo in avanti: “Non… non sei comunque disposta a perdonarmi?”


Feng Xian’er scosse con forza la testa e continuò a tremare per molto, molto tempo. Alla fine, rispose singhiozzando: “Posso… davvero… restare al tuo fianco… per sempre?”


“Mn!” Yun Che annuì senza esitare: “Potrai stare al mio fianco fino a quando non mi sopporterai più.”


“…” le spalle di Feng Xian’er tremarono ancora più forte di prima. Ancora una volta, era assolutamente senza parole.


“Oh, però c’è una cosa di cui devo lamentarmi.” Yun Che inclinò leggermente il capo e continuò a bassa voce: “Quando sei tornata qui a casa tua hai portato con te tutti i miei vestiti puliti, quindi sono stato costretto a indossare questi per gli ultimi due giorni.”


“Ah!” la lamentela di Yun Che fece sfuggire un gridolino a Feng Xian’er. Sfregando senza pensarci il suo anello spaziale e accorgendosi che era vero, sul suo volto rigato dalle lacrime comparve una punta di agitazione: “Io… me n’ero dimenticata… non ho fatto apposta…”


“Hahahaha,” Yun Che rise di gusto, poi afferrò per una mano Feng Xian’er e la trascinò accanto a sé: “E allora cos’altro stai aspettando? Forza!”


“Mn…” Feng Xian’er si irrigidì dalla testa ai piedi quando Yun Che la prese per mano senza preavviso, ma dopo aver provato a divincolarsi per un solo istante si lasciò trascinare al suo fianco. Dopo solo un paio di passi, era diventata rossa dalle guance fino al collo.


Yun Che non lasciò immediatamente la valle. Al contrario, andò dai coniugi Feng Baichuan e Feng Caiyun, lasciando loro delle istruzioni molto importanti. Solo a quel punto, si diresse finalmente verso i Terreni di Prova della Fenice insieme a Feng Xian’er.


Voleva parlare con lo Spirito della Fenice.


“Giovane Maestro, sei ancora… arrabbiato con la Divina Fenice per ciò che è successo?” domandò a bassa voce Feng Xian’er.


Yun Che scosse la testa e rispose: “L’altro giorno, quando mi sono svegliato dal coma e ho visto Xin’er che respirava a fatica, senza neppure un briciolo di forza misteriosa… in quel momento, ho odiato tutto e tutti. Solo dopo essermi calmato, mi sono accorto che l’unico a meritare davvero quell’odio ero proprio io.”


“Il motivo per cui ti ha chiesto di restare sempre al mio fianco è che sapeva che tu non mi avresti mai fatto del male. D’altro canto, per questo motivo io ho sempre tenuto la guardia abbassata quando ero con te.” Yun Che sospirò debolmente: “Avrei dovuto notare gli indizi già parecchio tempo fa.”


I due arrivarono ben presto di fronte ai Terreni di Prova della Fenice, ma la Barriera della Fenice di fronte all’ingresso era molto diversa da come la ricordavano.


Perché il bagliore dell'Energia Misteriosa che la illuminava era sorprendentemente debole.


Yun Che distese una mano e cercò di toccare la barriera, ma il bagliore scarlatto di fronte a lui lampeggiò improvvisamente e poi scomparve nel nulla.


“…” La mano di Yun Che si fermò a mezz’aria.


“Ah…” Feng Xian’er si lasciò sfuggire un piccolo grido, poi rimase con gli occhi spalancati. Subito dopo, nel suo cuore comparve una profonda tristezza, e cadde lentamente in ginocchio: “La… Divina… Fenice…”


L’aura della Fenice che aveva permeato la valle e protetto il villaggio per così tanti anni era scomparsa…


Per sempre.


Il Clan della Fenice cadde in assoluto silenzio in quello stesso sitante. Ogni abitante del villaggio aveva percepito la morte dello Spirito della Fenice, e tutti si inginocchiarono a terra, alzando lo sguardo al cielo e piangendo senza cercare di trattenersi.


La sua morte non era quella di un semplice Spirito della Fenice di un piccolo Clan… ma era la morte dell’ultimo Spirito della Fenice dell’intero Caos Primordiale, significava che l’ultimo essere vivente a trasmettere il volere della Fenice era scomparso dal mondo.


Da quel momento in poi, le uniche tracce rimanenti della Fenice sarebbero stati coloro che avevano ereditato il suo Sangue e i suoi poteri.


Yun Che chiuse gli occhi e si abbandonò a un lungo sospiro. Poi, si piegò su un ginocchio e disse solennemente addio allo Spirito della Fenice.


Già nell’ultimo anno, sapeva che gli restava molto poco tempo, siccome aveva donato a Yun Che la sua stessa Anima dell’Origine e la Fiamma del Nirvana. Tre giorni prima, aveva persino usato tutto ciò che restava del suo potere per estrarre l’aura del Dio Malvagio da Yun Wuxin e provare a salvarlo.


Ma lo Spirito della Fenice aveva comunque tenuto testardamente duro, perché stava aspettando che Yun Che tornasse da lui e gli sfogasse contro tutta la sua rabbia. Solo dopo aver sentito la sua conversazione con Feng Xue’er, e aver capito che non lo odiava più, si era infine spento… pacificamente.


Yun Che si rialzò in piedi e sussurrò fra sé e sé: “Una volta mi hai detto che io sono l’unica ‘speranza’. Non scapperò più e non lo ignorerò più. farò del mio meglio per diventare la speranza che desideravi diventassi prima dell’arrivo di ‘quel giorno’… è l’unico modo che ho di ripagarti per tutto ciò che hai fatto per me.”


Subito dopo che ebbe finito di parlare, qualcosa catturò la sua attenzione e si voltò di scatto.


Dopo la morte dello Spirito della Fenice, era scomparsa anche la Barriera della Fenice intorno al villaggio.


Come se non bastasse, un grande gruppo di Bestie Misteriose si stava dirigendo in quella direzione, anche se in maniera piuttosto disordinata. Ognuna di esse aveva un’aura incredibilmente minacciosa.


“Capoclan! È terribile!” in quell’istante, una voce allarmata risuonò tutt’intorno: “La Barriera della Fenice è svanita, e un sacco di Bestie Misteriose feroci si stanno dirigendo verso di noi! Dobbiamo prepararci subito a combattere!”


In passato, il Clan della Fenice era sempre stato protetto dalla Barriera della Fenice o dall’aura dello Spirito della Fenice, che intimoriva le Bestie Misteriose. Ecco perché nessuna delle Bestie Misteriose della Catena Montuosa aveva mai osato avvicinarsi al loro villaggio. Tuttavia, ora entrambe le difese erano scomparse e negli ultimi mesi le Bestie Misteriose erano diventate molto più feroci. Questo significava anche che il loro piccolo villaggio utopico al centro della Catena Montuosa si sarebbe presto trasformato in un luogo troppo pericoloso per abitarvi.


Il grido fece scendere subito un’atmosfera pesante sul Clan della Fenice. Le Fiamme della Fenice cominciarono a saettare dappertutto, mentre tutti si preparavano all’imminente battaglia. Feng Xian’er spiccò frettolosamente il volo e osservò l’area circostante, ma ovunque guardasse innumerevoli auree stavano caricando verso di loro.


Yun Che si voltò e comparve accanto a Feng Xian’er. Poi, la sua voce raggiunse le orecchie di tutti i presenti: “State tutti tranquilli, non c’è bisogno che combattiate. Per favore, ritirate le vostre auree e indietreggiate tutti per qualche secondo.”


Mentre lo diceva, Yun Che distese le braccia e cominciò a far circolare l'Energia Misteriosa della Luce. Creò un velo di luce incredibilmente sottile, che però scivolò rapidamente verso il basso e avvolse l’intero Clan della Fenice. Ma non si fermò, e nel giro di pochi istanti ricoprì l’intera Catena Montuosa.


All’istante, i feroci ruggiti delle Bestie Misteriose si indebolirono, fino a scomparire del tutto. le Bestie Misteriose impazzite si fermarono di colpo e la confusione nei loro occhi svanì come fiamme sotto l’acqua. Subito dopo, tornarono tutte pacifiche, sebbene fossero ancora confuse.


Le terrificanti, feroci e minacciose auree che avevano circondato il villaggio tornarono da dov’erano venute, come un’onda che si ritrae verso il mare.


le Bestie Misteriose non furono le uniche a venire influenzate dall'Energia Misteriosa bianca. Tutti i membri del Clan della Fenice si sentirono come se i loro corpi fossero stati avvolti da nuvole confortevoli e i loro cuori fossero stati purificati da acqua di fonte. Persino la paura, la preoccupazione e il panico che provavano fino a pochi istanti prima scomparvero senza lasciare traccia… ma non era tutto. Si sentivano come se tutte le emozioni negative nel profondo delle loro anime fossero state cancellate silenziosamente, lasciando solo quelle pure e positive. Nei loro cuori c’era solo un senso di pace che non avevano mai provato prima.


“Cos’è… questo potere?” mormorò Feng Baichuan, guardando il cielo.
                                


                                



