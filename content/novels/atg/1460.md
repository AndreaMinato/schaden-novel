---
weight: 1460
title: Capitolo 1460 – Due Figlie
pubDate: 2025-03-10T08:57:10.451Z
tags:
    - atg
---


Capitolo regolare, 4 in coda, 4/10 donazione
-Alstor


Quando un bambino soffre, di solito i suoi genitori soffrono dieci volte più di lui. Yun Che lo aveva capito solo dopo essere diventato padre lui stesso.


E a giudicare da quella scena, neppure un Imperatore Diabolico faceva eccezione… in effetti, Jie Yuan sembrava soffrire terribilmente, dato che era devastata anche dal senso di colpa.


Yun Che, purtroppo, la capiva molto bene…


“Dopo che Mo E l’ebbe esiliata, Sua Maestà, il Dio Malvagio lo sfidò a duello. Quello scontro avrebbe determinato il destino di vostra figlia. Pare che all’inizio il Dio Malvagio fosse in vantaggio, ma che poi Mo E utilizzò la Spada Ancestrale della Punizione Celeste per sconfiggerlo.”


Yun Che illustrò a Jie Yuan l’ipotesi della Fenice di Ghiaccio riguardo allo svolgimento della battaglia. Era solo una teoria, ma Jie Yuan non dubitò minimamente delle sue parole.


Perché conosceva la personalità di Mo E meglio di chiunque altro.


Era un Dio incredibilmente testardo, che credeva fermamente nella giustizia. Dopo aver scoperto la relazione fra lei e il Dio Malvagio, da cui era nata una figlia proibita, si era spinto persino a utilizzare la Spada Ancestrale e ad esiliarla dal Caos Primordiale con un inganno deplorevole, che normalmente non avrebbe mai utilizzato.


Non avrebbe mai permesso alla loro figlia di sopravvivere… né a sé stesso di perdere quel duello.


“Forse fu perché si vergognava di come aveva vinto, ma Mo E cambiò idea e permise a una parte di vostra figlia di restare in vita. Tuttavia, ordinò al Dio Malvagio di distruggere la metà diabolica della sua anima, e di non far sapere mai a nessuno che fosse vostra figlia.”


Jie Yuan: “…”


“Alla fine, il suo corpo venne distrutto e la sua anima divisa in due… tuttavia, il Dio Malvagio non poté costringersi a distruggere la metà diabolica della sua anima. Perciò, corse un grande rischio e utilizzò un metodo speciale per ingannare Mo E, nascondendo la metà diabolica dell’anima di vostra figlia in questo luogo. Fu così che riuscì a sfuggire alla catastrofe che portò all’estinzione di Diavoli e Dei, e a sopravvivere fino ad adesso.”


“…” Jie Yuan rimase semplicemente con lo sguardo perso nel vuoto, senza dire nulla per parecchio tempo. Non era chiaro neppure se stesse ascoltando Yun Che o no.


“Forse è perché la sua anima è incompleta, ma non può parlare, e fa anche fatica a provare emozioni e ad esprimersi. Detto questo, è comunque perfettamente in grado di comprendere le altre persone.”


“Oh, giusto.” Aggiunse Yun Che: “Non sapevo il suo vero nome, perciò ho deciso di chiamarla You’er.”


“You… er…” finalmente, Jie Yuan ebbe una reazione alle parole di Yun Che. Quel nome fu senza dubbio per lei un’altra fonte di dolore.


Il motivo per cui Yun Che aveva deciso di chiamarla You’er era chiaro… era un fantasma silenzioso, in ogni senso della parola.


“Si chiama Ni Jie.” Sussurrò dolcemente Jie Yuan. Non si arrabbiò con Yun Che per quel nome. Inoltre, continuò a fissare You’er, come se non esistesse nient’altro al mondo.


Ni Jie, colei che supera le difficoltà…


Il nome era composto dalle parole “Ni” e “Jie”, rispettivamente da Ni Xuan e Jie Yuan. Quel nome conteneva la speranza che loro figlia potesse superare tutte le difficoltà che avrebbe sicuramente incontrato, riuscendo a vivere sempre felice… dopotutto, la sua sola nascita aveva già infranto il tabù più grande del mondo.


Fu in quel momento che la ragazza nel mezzo del mare di Fiori Netherworld Udumbara aprì lentamente gli occhi, aggiungendo una punta di colore a quel mondo oscuro.


Si era svegliata perché aveva percepito la presenza di Yun Che.


Jie Yuan tremò dalla testa ai piedi e rimase pietrificata… era un’antica Imperatrice Diabolica, così potente da aver fatto quasi svenire dalla paura un immenso gruppo di Divine Master. Ma adesso, stava andando così tanto nel panico da non sapere affatto cosa dire o cosa fare.


You’er si alzò lentamente in piedi e vide Yun Che. I suoi occhi assonnati si illuminarono all’istante, e un piccolo ma evidente sorriso sbocciò sulle sue labbra.


La ragazzina volò di corsa verso Yun Che, per poi abbracciarlo forte e con affetto… solo a quel punto si accorse che c’era un’altra persona accanto a lui, e dopo essersi voltata fissò Jie Yuan, confusa.


Tuttavia, anche dopo che la sua sorpresa fu passata, non distolse lo sguardo da lei. Continuò a osservare Jie Yuan con lo sguardo quasi perso nel vuoto, iniziando ad avvertire un dubbio indescrivibile.


L’improvvisa reazione di You’er aveva completamente paralizzato Jie Yuan. Rimase immobile, fissandola a sua volta… madre e figlia, che erano state separate per milioni di anni, finalmente erano di nuovo insieme.


Tuttavia, quell’incontro era fin troppo freddo e incompleto, non era altro che doloroso.


“Ti… ricordi ancora… di me?” domandò Jie Yuan a bassa voce, mentre You’er continuava a fissarla con curiosità.


Yun Che non riusciva a parlare… quando un’anima veniva spezzata in frammenti, i suoi ricordi scomparivano completamente, quindi era impossibile che You’er ricordasse Jie Yuan. Considerando che ormai era la persona più potente dell’universo, Jie Yuan avrebbe dovuto saperlo bene.


Chi avrebbe mai creduto che persino un Imperatore dei Diavoli, di tanto in tanto, cercava di mentire a sé stesso?


You’er non poteva rispondere a quella domanda. Tuttavia, sollevò una mano come per provare a toccare Jie Yuan… sembrava che stesse cercando di percepire la sua presenza.


In effetti, non ricordava affatto Jie Yuan, né nient’altro del suo passato.


Ma era comunque sua figlia. Era un rapporto radicato in ogni angolo della sua anima, che non poteva essere rimosso o sostituito.


“…” la mano di sua figlia passò attraverso il suo corpo. Poteva percepire la sua confusione e la sua vaga, istintiva intimità. Jie Yuan si chinò lentamente e cercò di accarezzare le guance di You’er, ma a un certo punto la sua mano non poté semplicemente avvicinarsi oltre. Le sue labbra tremavano, e per molto tempo non riuscì a dire una sola parola.


Proprio come Yun Che quando aveva trovato sua figlia, non aveva il coraggio di sfiorarla per nulla al mondo.


Perché temeva che quello fosse solo un sogno, che si sarebbe infranto se l’avesse accarezzata, che quelle mani macchiate di sangue avrebbero contaminato la sua perfezione… un senso di colpa sconfinato le stringeva il cuore…


Yun Che si voltò… A quanto pare, che siano mortali o Imperatori dei Diavoli, i genitori sono tutti uguali.


“You’er,” disse Yun Che con grande dolcezza: “Da oggi in poi, non sarai più sola. Lei è…”


“Non dirglielo!”


Jie Yuan interruppe all’improvviso Yun Che con un grido. Lui si voltò verso di lei, scioccato e confuso.


“Non…” Jie Yuan guardò You’er, poi scosse la testa. Abbassò di molto la voce, arrivando quasi a sussurrare: “Non dirglielo.”


“…” Yun Che annuì. In quel momento, non riusciva affatto a collegare Jie Yuan all’immagine e al titolo di un Imperatore dei Diavoli.


Provò emozioni contrastanti per qualche secondo, mentre pensava fra sé e sé. Ma alla fine, Yun Che prese una decisione e strinse un po’ i denti, dicendo: “Signora, a dire il vero anche l’altra metà della sua anima è ancora viva.”


Jie Yuan si voltò di scatto verso di lui ancora una volta: “Cos’hai detto?”


Yun Che inspirò piano, poi cominciò a spiegare: “Dopo che l’anima di vostra figlia venne divisa in due, il Dio Malvagio affidò la metà divina, a cui era stato permesso di vivere, al Clan dello Spirito Divino della Spada. Sembrerebbe che, in seguito, il Patriarca del Clan completò la sua anima utilizzando la propria, e che poi ricostruì il suo corpo.”


“…?” Jie Yuan corrugò leggermente la fronte, perché la spiegazione di Yun Che contraddiceva alcune cose che lei sapeva con certezza. Tuttavia, per il momento scelse di non interromperlo.


“Dopodiché, visse nel Clan dello Spirito Divino della Spada, come figlia del Patriarca. Il Patriarca la trattò sempre come se fosse davvero sua figlia, ed era amata dall’intero Clan. Quindi, probabilmente durante quegli anni visse una vita piuttosto felice… ancora oggi, è sempre felice e senza preoccupazioni.”


“Dopo che scoppiò la guerra, il Clan dello Spirito Divino della Spada fu il primo a essere sterminato dai Diavoli. Per salvare vostra figlia, il Patriarca la fece scappare con l’Arca Primord… Ehm, con il Mondo Spirituale del Cielo e della Terra, facendola fuggire nelle fessure tra lo spazio. Ecco perché anche lei riuscì a sopravvivere alla catastrofe.”


“Il Mondo Spirituale del Cielo e della Terra? Hai detto il Mondo Spirituale del Cielo e della Terra?” la reazione di Jie Yuan si fece un po’ più intensa.


Perché sapeva che il Dio Malvagio l’aveva donato al Clan dello Spirito Divino della Spada quando era ancora il Dio della Creazione degli Elementi. Considerando che la sua energia spaziale proveniva direttamente dalla Spina dell’Universo stessa, era sicuramente possibile che avesse resistito nelle fessure spaziali per così tanto tempo.


Quindi, Yun Che stava davvero dicendo la verità!


“Dov’è adesso?” domandò con urgenza Jie Yuan, prima ancora che Yun Che potesse aggiungere altro.


Nel frattempo, You’er si era voltata verso Yun Che e lo stava guardando con la stessa espressione confusa di prima. Era impossibile sapere se avesse capito cosa stessero dicendo.


Yun Che distese il braccio sinistro, anche se era ancora terrorizzato dalle possibili conseguenze. Il marchio di spada sul suo avanbraccio brillò una volta, emettendo con forza un lampo di luce vermiglia.


Plop!


Yun Che non si era preoccupato di invocarla nella posizione corretta, e Hong’er come sempre stava dormendo. Così, cadde dritta col sedere a terra e venne svegliata di colpo dal dolore: “Mn… Che maleeeeeeee! Eh?”


Stava per arrabbiarsi con Yun Che per averla svegliata così bruscamente, quando si accorse che intorno a loro c’era solo un’oscurità permeata da un bagliore viola. Poi, vide You’er e la salutò inarcando le sopracciglia e agitando una mano: “Ciao You’er! Sono venuta a giocare anche oggi!”


Poi, i suoi occhi scarlatti si posarono su Jie Yuan e… rimasero a lungo fissi su di lei.


Jie Yuan stava osservando Hong’er distrattamente. Al contrario di You’er, la ragazzina di fronte a lei aveva un corpo, un’anima e un’energia vitale completi. Inoltre, il suo volto era lo stesso di milioni di anni prima, e la sua aura era inconfondibile, non l’avrebbe mai dimenticata per tutta l’eternità.


Dopotutto, era l’aura di sua figlia.


Hong’er e You’er erano entrambe figlie del Dio Malvagio e dell’Imperatrice Diabolica Colpo Celeste Nemesi dei Diavoli.


La “loro” nascita e la loro esistenza violavano un tabù imposto dalla natura stessa. “Loro” madre era stata esiliata dopo che erano nate, e “loro” padre aveva perso la speranza dopo che “loro” anima era stata divisa in due. Una delle due aveva vissuto una vita felice, senza però mai sapere chi fossero i suoi veri genitori. L’altra era stata costretta a nascondersi in un abisso oscuro, sempre sola…


Il “loro” fato era stato doloroso e pieno di avversità, ma miracolosamente erano riuscite a sfuggire alla catastrofe che aveva fatto estinguere sia gli Dei che i Diavoli.


“Allora Sorellona, tu chi sei?” chiese Hong’er, con un tono schietto e allegro, dopo aver fissato Jie Yuan per qualche secondo. La sua voce risuonò molto chiaramente in quel mondo di oscurità.


“Sorel… lona…” Yun Che tremò quando sentì quella parola.


Jie Yuan si sentì in un sogno quando vide Hong’er così allegra, sentì la sua voce così limpida e la guardò nei suoi occhi brillanti come stelle. Inaspettatamente, non rispose.


“Eh?” Hong’er sbatté le palpebre e osservò con attenzione Jie Yuan per parecchio tempo. Poi, le sorrise allegramente e le disse: “Non saprò chi sei, Sorellona, ma di sicuro sei davvero carina.”


Jie Yuan non solo aveva il volto ricoperto di cicatrici, ma erano anche cicatrici che non sarebbero mai potute guarire. Chiunque sarebbe rabbrividito dal terrore, vedendola in quello stato. Eppure, Hong’er le aveva subito detto che era carina, senza esitare, con uno sguardo e un tono che rendevano impossibile dubitare della sua sincerità.


Le labbra di Jie Yuan sembrarono incurvarsi in un minuscolo sorriso: “Credi… che io sia carina?”


“Sì!” Hong’er annuì con decisione: “Il tuo aspetto è abbastanza particolare, ma credo comunque che tu sia davvero carina.”


“…” Jie Yuan strinse con forza le labbra e sorrise. Ancora una volta, le sue lacrime cominciarono a scorrere senza controllo.


“Maestro.” Fu a quel punto che Hong’er si voltò di scatto verso Yun Che e gli chiese: “Chi è questa bellissima Sorellona? È la tua nuova moglie?”


“~！@#￥%...” Yun Che si sentì cedere le ginocchia, e quasi cadde subito a terra.


“…” Jie Yuan si voltò lentamente verso Yun Che e gli chiese in tono grave: “Maestro?”
                                


                                



