---
weight: 14680
title: Capitolo 1468 – Deterrente
pubDate: 2025-03-10T08:57:10.452Z
tags:
    - atg
---


Capitolo Sponsorizzato! Grazie mille Federico! 1 in coda, 4/10 donazione
-Alstor


Yun Che voleva incontrare la Fenice di Ghiaccio subito dopo il suo ritorno nel Regno della Canzone Glaciale, ma Xia Qingyue lo aveva trascinato via non appena aveva finito di salutare i Realm King che erano venuti in visita.


A Xia Qingyue, considerata la sua forza misteriosa, sarebbe bastata mezza giornata per tornare in volo al Regno degli Dei, ma dato che doveva portare con sé una certa palla al piede di nome Yun Che, ci mise molto più del normale.


All’interno di un’arca misteriosa di medie dimensioni, che stava sfrecciando nel cielo come un raggio di luce lunare, Xia Qingyue e Yun Che erano da soli l’uno con l’altro.


Anche se il Regno degli Dei Lunari non possedeva più il Palazzo Celestiale della Luna Evanescente, aveva comunque molte altre Arche Profound di alto livello. Ovviamente, erano molto più lente e fragili del Palazzo Celestiale, ma Xia Qingyue non aveva ancora dato segno di voler ordinare a Yun Che di restituirlo.


“Cos’hai in mente di fare, Qingyue?” domandò Yun Che, ammirando la sua schiena perfetta: “L’ultima volta te ne sei andata senza dire una parola, e adesso invece mi trascini via con la forza. Voi donne siete davvero strane, lo giuro. In ogni caso… non c’è niente di cui preoccuparsi. Se il peggiore degli scenari si rivelasse inevitabile, chiederò a Jie Yuan di proteggere il Regno degli Dei Lunari.”


“Non è questo il punto.” Rispose a bassa voce Xia Qingyue.


“Non vorrai… portarmi nel Regno degli Dei Lunari solo per mostrarmi la tua forza e il tuo prestigio da Imperatrice, vero?”


“La nostra destinazione non è il Regno degli Dei Lunari.”


“Huh?” Yun Che inarcò un sopracciglio: “Allora, dove stiamo andando?”


Xia Qingyue si voltò lentamente verso Yun Che. L’interno dell’arca misteriosa non era molto luminoso, ma lei sembrava brillare di luce propria, come se fosse avvolta dal bagliore della luna. Era così bella da essere quasi sconvolgente.


Anziché rispondere alla domanda di Yun Che, disse: “Quindi, tre anni fa sei morto davvero.”


“La Maestra te l’ha detto?” domandò Yun Che, dopo un istante di stupore.


“Mn. Mi ha parlato di molte cose, fra cui il tuo rapporto con la Dea Stellare del Massacro.” Gli occhi di Xia Qingyue tremarono leggermente: “Dato che ora si è diffusa la notizia che possiedi il potere del Dio Malvagio, in molti hanno intuito che il tuo legame con la Dea Stellare del Massacro potrebbe non essere semplice come si credeva. Dopotutto, era stata lei a trovare la goccia di Sangue Indistruttibile del Dio Malvagio nella Regione Meridionale, prima di sparire per otto anni consecutivi.”


“Per di più, alla fine dell’Assemblea Profound God hai stupito tutti scegliendo di visitare il Regno degli Dei Stellari. Considerando tutto questo, è normale sospettare che il tuo rapporto con lei fosse tutt’altro che ordinario.”


Yun Che arricciò leggermente le labbra: “Strano. La Maestra è una persona fredda, asociale e che non si fida di nessuno. Perché ti ha raccontato tutto questo? E non solo, ti ha persino permesso di portarmi via senza esitare… quand’è che siete diventate delle così buone amiche? Per caso hai visitato spesso la mia Maestra, negli ultimi anni?”


“No. Non siamo affatto amiche, anzi, ci siamo incontrate a malapena un paio di volte. In effetti, prima del tuo ritorno nel Regno della Canzone Glaciale ci eravamo incontrate una volta sola.”


Quella volta, Mu Xuanyin si era intrufolata nel Regno degli Dei Lunari e le aveva chiesto dove si trovasse Yun Che, dopo che lei l’aveva lasciato nel Regno del Dio Drago.”


“Perché mai la mia Maestra dovrebbe fidarsi così tanto di te?” Yun Che non riusciva a capirlo, e probabilmente era attualmente la persona più vicina a Mu Xuanyin.


“Credo si tratti di intuito femminile.” Rispose Xia Qingyue.


Yun Che: “…?”


“C’è una cosa che probabilmente non sai, riguardo alla Dea Stellare del Massacro.” Disse a bassa voce Xia Qingyue: “Quando noi due finimmo tra le grinfie di Qianye Ying’er nel Regno Divino dell’Inizio Assoluto, riuscimmo a fuggire solo grazie a lei e alla Dea Stellare del Lupo. Furono loro a tenerla occupata mentre noi fuggivamo.”


“!!” Quando Yun Che sentì quelle parole, i suoi occhi si illuminarono.


“Probabilmente si accorse di qualcosa con la sua Percezione Spirituale. Ecco perché seguì Qianye e Gu Zhu. A quanto pare, tiene molto a te. Non mi sorprende che tu sia andato da lei nel Regno degli Dei Stellari, pur sapendo che saresti morto.”


“…” Quando pensò a Jasmine, Yun Che si rattristò molto, ma quando ricordò che era ancora sana e salva, neppure il fatto che fosse diventata l’Infante Diabolico riuscì a scoraggiarlo.


“Inoltre, dovresti ricordare che Qianye non era l’unica a inseguirci, in quel momento. Con lei c’era anche un uomo anziano, vestito di grigio, potente quanto un Dio del Brahma. A fermare Qianye furono la Dea Stellare del Massacro e la Dea Stellare del Lupo, ma a fermare quell’uomo anziano… fu la tua Maestra.”


“Cosa!?” Yun Che rimase scioccato ancora una volta.


Era svenuto a causa della terribile tortura che stava sopportando, troppo dolorosa anche per lui, quindi non aveva visto Jasmine, Caizhi, né la misteriosa donna vestita di blu.


“Aveva nascosto la sua aura utilizzando dell'Energia Misteriosa del Ghiaccio e non utilizzò nessuna arte misteriosa, contro quell’uomo, ma ovviamente il suo travestimento non era perfetto. In altre parole, rischiò di perdere l’intero Regno della Canzone Glaciale solo per salvarti.” Xia Qingyue lanciò un’occhiata a Yun Che, poi riprese: “Sfortunatamente, ormai Qianye e quell’uomo dovrebbero sapere che fu lei a fermarli.”


“…” Yun Che non seppe cosa dire per parecchio tempo.


“Heh! Sei morto di una tragica, ma soddisfacente morte per amore! Nessuno può dire che tu abbia deluso la Dea Stellare del Massacro! Ma… ti sei mai chiesto quante persone si fossero sacrificate, versando sangue e lacrime, solo per tenerti al sicuro nel Regno del Dio Drago? Hai mai pensato che qualcuno avesse messo in gioco persino il futuro stesso del suo intero Reame Stellare? Scommetto di sì, ma hai comunque scelto di andare a morire a testa bassa…”


“Dimmi, eccetto la Dea Stellare del Massacro, c’è qualcun altro che non hai deluso?”


Yun Che ripensò a quanto fosse furiosa Mu Xuanyin quand’era tornato nel Regno della Canzone Glaciale. Ormai, il suo cuore era in preda a un turbine di emozioni.


“Ti tratta molto bene.” Commentò Xia Qingyue.


“Ah… Mn!” Yun Che tornò coi piedi per terra e annuì con decisione: “La Maestra mi ha sempre trattato molto bene.”


“Non riesco a ricordare un solo Maestro che abbia mai trattato così generosamente il proprio discepolo, anche se nei miei ricordi c’è l’intera storia del Regno degli Dei Lunari. Nessuno si è mai spinto addirittura a rischiare il futuro del proprio Reame Stellare.” Osservò Yun Che e gli chiese sussurrando: “Tu e la Signora Mu siete solo Maestra e discepolo, vero?”


“Beh… sì, certo.” Yun Che adorava guardare Xia Qingyue negli occhi, ma stavolta distolse lo sguardo con un vago senso di colpa e guardò fuori dall’arca misteriosa: “Qingyue, non mi hai ancora detto dove mi stai portando e cos’hai in mente di fare.”


Xia Qingyue non indagò oltre e intrecciò leggermente le dita delle sue mani: “Te lo dirò dopo, ma prima devi rispondere a una mia domanda… e farai meglio a essere sincero.”


“Cosa vuoi sapere?”


“Tu…” Xia Qingyue fece una piccola pausa, poi le sue labbra delicate si riaprirono: “Puoi controllare l'Energia Misteriosa dell’Oscurità, giusto?”


“…!!” Yun Che si voltò di scatto verso di lei e la fissò, incredulo.


“Rilassati. Ricorda che né io né te siamo nati nel Regno degli Dei. La nostra avversione per l'Energia Misteriosa Oscura non è neanche lontanamente paragonabile a quella degli abitanti di questo luogo.” Disse con indifferenza Xia Qingyue.


Il primo impulso di Yun Che fu di negare con fermezza, ma non riuscì a tirar fuori le parole dalla sua gola, mentre guardava Xia Qingyue negli occhi e ascoltava le sue parole. Poi, esclamò incredulo: “Come fai a saperlo… la Maestra ti ha detto anche questo?”


“No! Impossibile! La Maestra non lo direbbe mai a nessuno.”


“Oh?” stavolta, fu Xia Qingyue a rimanere sorpresa: “Quindi, lo sa anche la Signora Mu.”


Yun Che: “…”


“Come immaginavo. Possiedi davvero dell'Energia Misteriosa dell’Oscurità.” Anche se era quasi certa da molto tempo che Yun Che la potesse utilizzare, quella conferma le fece provare comunque emozioni fortemente contrastanti.


Proveniva dai piani d’esistenza inferiori, quindi non odiava l'Energia Misteriosa Oscura quanto gli abitanti del Regno degli Dei, ma disprezzarla era considerato naturale lì e, in più, i ricordi dei precedenti Imperatori degli Dei Lunari contenevano molte più informazioni di quante lei ne volesse riguardo a quanto i “Diavoli” fossero odiati.


“Come hai fatto a scoprirlo?” chiese Yun Che, con gli occhi spalancati. Aveva usato l'Energia Misteriosa Oscura solo due volte negli anni precedenti; la prima, era stato visto da Mu Xuanyin, mentre riparava la barriera del mondo oscuro in fondo al Precipizio della Nuvola, e la seconda quando Jie Yuan gli aveva chiesto di dimostrarle che era in grado di usarla.


Eccetto queste due volte, l’aveva sempre nascosta alla perfezione. Era impossibile persino che l’avesse rilasciata per sbaglio.


Non poteva essere stata Jie Yuan a dirlo a Xia Qingyue, no?


“Un mese fa, nel Regno dell’Eternità, ho percepito parecchie volte che eri agitato mentre purificavi l’Energia Diabolica dal corpo di Qianye Fantian. Quando ti ho chiesto spiegazioni, mi hai detto che stavi pensando di avvelenarlo. Ora che ci penso, intendevi usare la Perla del Veleno Celeste, vero?”


“Sì, ma questo cos’ha a che vedere con l'Energia Misteriosa Oscura?” Yun Che era ancora più confuso.


“Mentre rispondevi, ti sei lasciato sfuggire qualche parola di troppo.” Xia Qingyue gli lanciò un’occhiata, poi spiegò: “Avevi detto di poter nascondere il veleno all’interno dell’Energia Diabolica senza che lui se ne potesse accorgere. Forse non te ne sei reso conto, ma questo implica che tu possa controllare, almeno in parte, l’Energia Diabolica stessa.”


“Perciò, devi essere in grado di utilizzare l'Energia Misteriosa Oscura! E non solo, quella in tuo possesso deve anche essere di livello piuttosto alto.”


“…” Yun Che era completamente e assolutamente stupito dalla spiegazione: “Tutto… tutto qua? Tutto qua?”


“Non è sufficiente?” replicò Xia Qingyue, lanciandogli un’occhiataccia.


“Non è questo il punto.” Sia gli occhi che la bocca di Yun Che stavano tremando senza controllo: “Era un commento assolutamente trascurabile! Non me ne sarei ricordato neppure io stesso, se tu non ne avessi parlato! Eppure, in qualche modo sei riuscita a intuirne che possiedo dell'Energia Misteriosa Oscura? Io… io… no, sul serio, non credi di essere un po’ troppo paranoica!?”


“Non sono io a essere troppo paranoica, sei tu a essere troppo disinvolto.” Xia Qingyue scosse la testa e rispose a bassa voce: “Anzi, forse hai abbassato la guardia perché eri con me.”


“E perché mai dovrei restare in guardia quando sono insieme a te!? Per tutti gli altri sarai anche l’Imperatrice degli Dei Lunari, ma per me sarai sempre ufficialmente mia moglie, Xia Qingyue! Del resto, sei l’unica ‘vecchia conoscenza’ che ho nell’intero Regno degli Dei. Perché mai dovrei stare attento a cosa dico o faccio quando sono con te?”


Yun Che scoppiò all’improvviso, sdegnato.


Xia Qingyue rispose con indifferenza: “Ti sei dimenticato? Ormai siamo…”


“Tch!” Yun Che sogghignò e interruppe Xia Qingyue con una smorfia derisoria: “Vuoi tirare in mezzo ancora una volta il nostro certificato di matrimonio che hai strappato, vero? Ti ho già detto che è inutile! Il nostro certificato originale è ancora intatto e al sicuro a clan della Nuvola Vagante, e i nostri testimoni sono ancora vivi e vegeti.”


“Secondo le leggi di clan della Nuvola Vagante, io e te siamo ancora marito e moglie, a meno che io decida di divorziare, oppure tu possa portare al tribunale prove del fatto che non sono in grado di soddisfare i miei doveri di marito, per poi portare a termine il procedimento ufficiale per annullare il matrimonio! Altrimenti, saremo per sempre marito e moglie! Credi che strappare una copia del certificato conti davvero come cancellazione del matrimonio? Umpf! La nuova Imperatrice degli Dei Lunari è davvero infantile.”


“…” Xia Qingyue non seppe cosa rispondere per parecchio tempo.


“A proposito, in quanto moglie è tuo dovere iniziare a pensare alle tue responsabilità matrimoniali e al romanticismo, quando sei con tuo marito, eppure –”


“Basta. Parliamo di cose serie, va bene?” lo interruppe Xia Qingyue, con un tono che in qualche modo sembrò glaciale e gentile al tempo stesso.


Yun Che smise “ubbidientemente” di lamentarsi e la osservò in silenzio.


Xia Qingyue era cambiata così drasticamente che lui non poté fare a meno di perdersi nei suoi pensieri.


Era sempre stata fredda e distaccata, ma ancora prima che si sposassero e anche la prima volta che si erano rivisti nel Regno degli Dei, lei si era comunque dimostrata in grado di provare emozioni. Quando lo aveva rapito col Palazzo Celestiale della Luna Evanescente, lo aveva fatto in preda allo stupore e al senso di colpa. Ogni volta che lui si approfittava di lei, si arrabbiava e provava vergogna. Quando Qianye Ying’er li aveva inseguiti, lei aveva ceduto alla paura, al panico e all’odio, arrivando persino a piangere…


Ma adesso, sembrava che la sua mente fosse stata temprata da migliaia e migliaia, anzi, decine e decine di migliaia d’anni. Era così indifferente e tranquilla da essere quasi spaventosa.


Non solo era terribilmente meticolosa, ma non aveva avuto neppure alcuna reazione, visibile o non, a tutto quello che lui aveva detto. Lo aveva semplicemente interrotto con un “Basta. Parliamo di cose serie, va bene?” …


“Quello che voglio farti fare è connesso alla tua Energia Misteriosa Oscura. Sarebbe valsa la pena di provare anche se non l’avessi posseduta, ma le possibilità di successo del mio piano sarebbero calate notevolmente. Per fortuna, siamo nel migliore dei casi.” Disse Xia Qingyue.


Piuttosto scoraggiato dalle fredde parole con cui lo aveva interrotto, Yun Che fu costretto a calmarsi e tornare serio: “Cosa stiamo cercando di fare, di preciso?”


“Stiamo cercando qualcuno che possa proteggerti, un deterrente.” Come sempre, la voce di Xia Qingyue era delicata come una brezza: “Al momento, sei ancora in grave pericolo.”


Yun Che, però, non era affatto d’accordo con quell’affermazione. Corrugò la fronte e rispose: “Qingyue, forse ti sembrerà che mi stia vantando un po’, ma sono abbastanza sicuro di essere la persona meno in pericolo dell’intero Regno degli Dei, non trovi?”


Yun Che non si stava dando delle arie. L’arrivo di Jie Yuan aveva completamente sovvertito la gerarchia dell’universo e tutti coloro che prima erano ai vertici della catena alimentare adesso sarebbero stati costretti a essere generosi con Yun Che, per vivere pacificamente.


Anche se quei Diavoli una volta tornati avessero deciso di sterminare ogni forma di vita dell’universo, Yun Che sarebbe stato comunque al sicuro. Non si trattava nemmeno più del suo Potere del Dio Malvagio. La sua vita era collegata a quella di Hong’er, e Jie Yuan non avrebbe mai permesso a nessuno, neppure ai Diavoli del suo Clan, di torcergli un solo capello.


Un deterrente? C’era davvero un deterrente più grande di Jie Yuan, in tutto l’universo?
                                


                                



