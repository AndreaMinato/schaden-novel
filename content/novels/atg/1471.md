---
weight: 14710
title: Capitolo 1471 – Preparativi
pubDate: 2025-03-10T08:57:10.452Z
tags:
    - atg
---


Capitolo regolare, 0 in coda, 4/10 donazione
-Alstor


“Ying’er, per adesso resta nascosta. Non devi farti scoprire.” Disse Qianye Fantian, corrugando la fronte.


Qianye Ying’er socchiuse i suoi occhi dorati e domandò con freddezza: “Onorevole Padre, da quando tu, che hai sempre guardato il mondo intero dall’alto in basso, sei così spaventato e prudente?”


“Questo è un ordine!” Il tono di Qianye Fantian divenne improvvisamente brusco.


Qianye Ying’er si accigliò leggermente. Era la prima volta che Qianye Fantian le parlava in quel modo da quando era diventata una Divine Master.


“Dato che è un tuo ordine, Onorevole Padre, non oserei mai disobbedire.” Rispose con indifferenza: “Tuttavia, sarò io a decidere se mostrarmi oppure no!”


Dopo aver finito la frase, era già scomparsa silenziosamente nel nulla, come una nebbia illusoria.


Qianye Fantian rifletté sulla questione, scuro in volto, poi inviò una trasmissione sonora: “Numero Nove, vai ad accogliere personalmente Yun Che e l’Imperatrice degli Dei Lunari, poi portali direttamente qui nel Tempio. Ricorda, non devi essere scortese.”


………………….


La luce delle stelle avvolgeva il Regno degli Dei Stellari, quella della Luna riempiva il cielo del Regno degli Dei Lunari, e il Regno dell’Eternità era sommerso da nuvole e nebbia. Ogni volta che Yun Che era entrato in uno di quei tre Reami Sovrani, si era sentito come se stesse entrando in una sorta di paradiso.


Ma quando entrò nel Regno del Brahma, il Reame Sovrano più potente della Regione Orientale, non vide alcun panorama mozzafiato, né i giochi di luce o gli effetti atmosferici tipici degli altri Reami Sovrani. Tutti gli edifici erano rustici e semplici, con angoli aspri ed evidenti. Un riflesso metallico brillava su ogni struttura, e anche la più ordinaria delle case aveva un aspetto aggressivo.


Inoltre, a ogni passo e a ogni respiro, Yun Che poteva percepire una sensazione indescrivibile, violenta e sfrenata, nell’aura di quel luogo. Questo valeva soprattutto per le auree degli Elementi; erano molto più attive ed aggressive di quanto non fossero negli altri tre Reami Sovrani.


Mentre Yun Che camminava, ogni persona che notò con la sua percezione spirituale, dai vecchi ai giovani, dagli uomini alle donne, e persino i bambini, emetteva un’aura che lo lasciò segretamente senza fiato dallo stupore.


Mu Xuanyin gli aveva detto molto tempo prima che nel Regno del Brahma non c’erano persone ordinarie, ma ora che lo stava vedendo di persona, non poté che esserne stupefatto.


“Non ci sono persone ordinarie nel Regno del Brahma.” Disse Xia Qingyue, accanto a lui: “Sicuramente hai già sentito questa frase. Tutti gli abitanti del Regno del Brahma considerano la via del mistero come la loro vita stessa. Fin dalla nascita, in loro viene instillato e nutrito un desiderio ardente di raggiungere la vetta estrema della via del mistero. in questo luogo, i deboli vengono disprezzati e i pigri considerati una disgrazia per la loro famiglia. In un ambiente del genere, chiunque diventerebbe un folle.”


“Qianye Ying’er è decisamente pazza.” Commentò Yun Che, freddamente.


“Hai ragione, è completamente pazza. Per diventare più forte, non c’è nulla che non sarebbe disposta a fare.” Rispose Xia Qingyue: “Un’ambizione e una determinazione del genere potrebbero sembrarti semplicemente assurde, ma qui nel Regno del Brahma non potrebbero essere più comuni.”


“Qianye Fantian, in passato, era ancora più folle di quanto sia ora Qianye Ying’er!”


Quando pronunciò il nome di Qianye Ying’er, l’espressione di Xia Qingyue non cambiò, ma appena nominò Qianye Fantian nei suoi occhi brillò senza controllo una luce viola.


Da quando aveva ereditato i ricordi di Yue Wuya, la sua preoccupazione per Qianye Fantian era diventata molte volte più intensa di quella per Qianye Ying’er!


L’Imperatore Divino più potente… chiunque riuscisse a ottenere un titolo del genere, come poteva non essere un re fra i re e un demone fra i demoni!?


“Qingyue, adesso che il Regno del Brahma ha perso i suoi Tre Dei, è ancora più potente del Regno dell’Eternità?” domandò Yun Che.


“Senza dubbio, il Regno del Brahma è ancora il più potente della Regione Orientale.” Rispose Xia Qingyue, senza doverci pensare neppure per un istante: “Già solo la forza che il Regno del Brahma mostra apertamente di possedere è incredibilmente spaventosa, per non parlare del fatto che… nessuno è mai riuscito a scoprire tutto ciò che nascondono.”


Sebbene avesse perso i Tre Dei, secondi solo agli Imperatori Divini, il Regno del Brahma era ancora più potente del Regno dell’Eternità… questo era davvero terrificante.


In quell’istante, una sagoma color oro spento comparve di fronte a loro e si avvicinò rapidamente.


Era un uomo di mezza età, basso e con un viso amichevole, senza alcun tratto degno di nota. Sollevò entrambe le mani come segno d’accoglienza e li salutò: “Numero Nove vi dà il benvenuto, Imperatrice degli Dei Lunari e Giovane Divino Yun.”


Il suo tono era gentile, per nulla aggressivo, e l’espressione sul suo volto sembrava addirittura un po’ sciocca… ma la debole luce nei suoi occhi stretti e allungati, ridotti a due fessure, fece capire a Yun Che che quell’uomo era di sicuro incredibilmente spaventoso.


“Ah, quindi lei è il Nono Re del Brahma, è esattamente come la descrivono.” Rispose Xia Qingyue, squadrandolo e annuendo piano con il capo.


Il Nono… Re del Brahma!?


Quest’uomo è davvero uno dei Re del Regno del Brahma!


Lo sguardo di Yun Che mutò leggermente, mentre memorizzava con attenzione l’aspetto di quella persona.


“Poter vedere l’Imperatrice degli Dei Lunari e il Giovane Divino Yun, che ha salvato l’intero universo dal ritorno dell’Imperatrice Diabolica, è davvero una fortuna.” Il Nono Re del Brahma si inchinò di nuovo, con un atteggiamento così spontaneo da risultare affascinante: “L’Imperatore Divino vi sta già aspettando entrambi al Tempio, prego, seguitemi.”


I due seguirono il Nono Re del Brahma fino al Tempio del Brahma. Quando entrarono, videro che Qianye Fantian si stava già dirigendo verso di loro per accoglierli. Disse, tutto un sorriso: “Giovane Divino Yun, Imperatrice degli Dei Lunari, l’arrivo di anche uno solo di voi due sarebbe già un evento in grado di rallegrare l’intero Regno. Quindi, sono sinceramente e profondamente onorato che siate venuti entrambi.”


Li aveva salutati rivolgendosi prima al “Giovane Divino Yun” e poi all’ “Imperatrice degli Dei Lunari”… Yun Che inarcò lievemente le sopracciglia, quando lo notò. Mnnn, si rivolge prima al marito e poi alla moglie, decisamente appropriato!


“Non c’è bisogno di perdere tempo con le formalità, Imperatore del Brahma.” Disse Yun Che, prima ancora che Xia Qingyue potesse parlare: “Dato che le ho promesso che avrei purificato l’Energia Diabolica dal suo corpo, naturalmente manterrò la parola. Inoltre, finalmente posso vedere coi miei occhi il Reame Sovrano più potente della Regione Orientale, grazie al nostro accordo, perciò il viaggio si è già rivelato più che fruttuoso.”


“Non l’ho informata in anticipo del mio arrivo, quindi sotto questo punto di vista sono stata presuntuosa. Spero che questo non la offenda, Imperatore del Brahma.” Disse Xia Qingyue, con un minimo di formalità.


“Hehe, cosa sta dicendo, Imperatrice degli Dei Lunari? Prego, seguitemi.” Rispose Qianye Fantian, ridacchiando e distendendo una mano per accoglierli. Contemporaneamente, socchiuse gli occhi e si voltò di poco: “Numero Nove, puoi andare. Di’ a tutti che non dobbiamo essere disturbati.”


“D’accordo.” Il Nono Re del Brahma non fece nessuna domanda e se ne andò rapidamente.


Dopodiché, Qianye Fantian ripeté ancora una volta qualche cortese frase di circostanza, era chiaro che li stesse trattando come ospiti prestigiosi. Disse a Yun Che: “Giovane Divino Yun, è davvero un evento raro che tu sia in visita nel mio Regno del Brahma, quindi cosa ne diresti se questo Imperatore ti facesse fare un giro e ti mostrasse per un po’ il panorama? Anche se non è paragonabile a quello del Regno degli Dei Lunari, del Regno degli Dei Stellari o del Regno dell’Eternità, ha comunque un suo fascino unico.”


“La prego, non si disturbi.” Anche la risposta di Yun Che fu cortese e raffinata: “Sono venuto solo per aiutarla a purificare l’Energia Diabolica, Imperatore del Brahma. Oh, giusto…”


“Per caso la Dea è qui?” domandò, con apparente naturalezza.


“Ah, se solo ne avessimo la fortuna.” Rispose Qianye Fantian, sospirando dal rimpianto: “Ying’er è quasi sempre in viaggio e torna molto raramente qui nel Regno. Anche adesso, non ho idea di dove sia. Tuttavia, se lo desideri, potrei chiederle di tornare immediatamente qui, Giovane Divino Yun.”


“Oh, non ce n’è bisogno. Era una semplice domanda.” Rispose Yun Che, con un vago sorriso e alzandosi in piedi: “Imperatore del Brahma, il suo tempo è estremamente prezioso, non ho davvero il coraggio di disturbarla più del necessario. Quindi, lasci che cominci subito a purificare l’Energia Diabolica rimasta dentro di lei.”


“D’accordo, allora dovrò chiederti questo favore, Giovane Divino Yun.” Qianye Fantian non rifiutò e si alzò anch’egli in piedi: “Va bene, anche se non so ancora perché l’Imperatrice degli Dei Lunari abbia deciso di visitarmi personalmente. Per caso posso esserle d’aiuto in qualche faccenda?”


“Non oserei mai chiederle aiuto.” In confronto a Yun Che, Xia Qingyue parlò con un tono molto più freddo e tagliente: “Ma dato che la sicurezza di Yun Che è legata al destino dell’intero universo, naturalmente devo assicurarmi che sia sano e salvo.”


Qianye Fantian sorrise e rispose: “Ogni essere vivente del mondo è in debito con il Giovane Divino Yun, quindi chi mai oserebbe provocarlo o offenderlo, ora come ora? Non sarebbe esattamente come attirare di proposito l’ira di tutto il mondo su di sé?”


“Ci sono molte persone coraggiose, soprattutto nel suo Regno del Brahma. Quindi, cosa ne pensa, Imperatore del Brahma?” domandò con indifferenza Xia Qingyue.


“Hahahaha.” Qianye Fantian scoppiò a ridere e rispose: “Accetterò tranquillamente il suo complimento, Imperatrice degli Dei Lunari. In questo caso, dovrò chiederle il disturbo di proteggere il Giovane Divino Yun.”


Dopodiché, Yun Che rilasciò la sua Energia Misteriosa della Luce e cominciò ancora una volta a dissipare l’Energia Diabolica rimasta nel corpo dell’Imperatore del Brahma. Non aveva dimenticato ciò che Xia Qingyue gli aveva detto, e rilasciò una Energia Misteriosa molto più debole di quella dell’ultima volta, distraendosi persino qualche volta durante la purificazione.


Forse le persone normali non sarebbero riuscite a notare quei minuscoli cambiamenti, ma Qianye Fantian se ne sarebbe sicuramente accorto.


Parecchie ore più tardi, Yun Che aveva già la fronte imperlata di sudore ed era esausto. Interruppe improvvisamente la purificazione e aprì gli occhi, dicendo a Qianye Fantian: “La mia forza misteriosa è ancora troppo bassa, quindi devo aver sicuramente fatto una figuraccia ai suoi occhi, Imperatore del Brahma. Tornerò qui ancora un altro giorno per purificare ancora la sua Energia Diabolica. Poi, dovremo occuparci della questione del ritorno dell’Imperatrice Diabolica, quindi temo che sarà difficile trovare un’altra occasione per terminare completamente il processo di purificazione.”


“Non importa, non importa. Certo, prima dobbiamo occuparci delle faccende più importanti.” Rispose frettolosamente Qianye Fantian: “Giovane Divino Yun, ti sei dimostrato generoso con me ancora e ancora, quindi ti sono davvero grato. Quando penso a tutto ciò che mia figlia ti ha fatto, sento il mio cuore dilaniato dalla paura e dal senso di colpa.”


Yun Che rise e commentò: “Dato che fra noi c’è ancora del rancore, prima lo dimenticheremo e meglio sarà. Altrimenti, ogni faida diventa sempre più difficile da risolvere col passare del tempo. Spero che quando la visiterò di nuovo, avrò la ~fortuna~ di incontrare la Dea.”


“Ottimo!” Qianye Fantian annuì con decisione, senza esitare: “Hai ragione, Giovane Divino Yun. Dato che è questo che desideri, invierò una trasmissione sonora a mia figlia e le ordinerò di tornare qui entro domani sera. Così, potrà chiederti scusa per ciò che ti ha fatto anni fa, Giovane Divino Yun.”


“Mn, allora dovrò chiederle questo disturbo, Imperatore del Brahma.” Rispose Yun Che, con un cenno del capo apparentemente distratto.


“Ormai sei esausto, Giovane Divino Yun, quindi perché non ti riposi qui nel mio Regno del Brahma per i prossimi due o tre giorni? Se ti dovesse servire qualcosa, sentiti libero di chiedere, non devi assolutamente sentirti limitato dalla formalità.”


“Non ce ne sarà bisogno.” Xia Qingyue intervenne proprio quando Yun Che stava per accettare: “In questi giorni d’attesa, torneremo nel Regno degli Dei Lunari, e poi sarò io a riportarlo qui quando sarà il momento, così non le saremo di disturbo e non dovrà trovarci un alloggio, Imperatore del Brahma.”


“Ecco…” sul volto di Qianye Fantian comparve un’espressione agitata: “Senza la generosità del Giovane Divino Yun, non so quante volte avrei dovuto sopportare quella tortura che consuma il cuore e l’anima, anche solo negli ultimi giorni. La Regina del Drago è in isolamento, quindi non potevo chiedere aiuto a nessuno. L’aiuto del Giovane Divino Yun è stato come un dono dei Cieli, e non so ancora come ripagarlo. Come minimo, mi permetta di dare dimostrazione della mia amicizia…”


“Ho detto che non ce ne sarà bisogno, quindi non ce ne sarà bisogno.” Ribatté Xia Qingyue, con un tono freddo e schietto: “L’aura del Regno del Brahma in effetti è degna della sua reputazione, ma questa Imperatrice non è ancora abituata ad essa, non la fa sentire molto a suo agio. Ma non mi sentirei in pace con me stessa neppure se lasciassi Yun Che qui da solo, perciò l’opzione migliore è che torniamo entrambi nel Regno degli Dei Lunari!”


“Yun Che, andiamocene.” Non appena l’ebbe detto, Xia Qingyue si voltò e si incamminò insieme a Yun Che.


“In questo caso, faremo come desidera, Imperatrice degli Dei Lunari.” Qianye Fantian non sembrava affatto arrabbiato. Non cercò di convincerli a restare, e si alzò in piedi per accompagnarli all’uscita.


Dopo che ebbe congedato Yun Che e Xia Qingyue, il sorriso sulle labbra di Qianye Fantian svanì gradualmente, sostituito da un’espressione confusa che raramente mostrava.


Qianye Ying’er ricomparve accanto a lui e non disse nulla per parecchio tempo.


“Mentre Yun Che mi aiutava a dissipare l’Energia Diabolica, aveva chiaramente altro per la testa, la purificazione era di sicuro solo una scusa. Ma non mi sembra che sia neppure venuto solo per te. Anche se ti ha nominata due volte, e con un tono serio, sembrava un po’ troppo che… lo stesse facendo di proposito.”


“Questo, sommato alla presenza dell’Imperatrice degli Dei Lunari… si può sapere cosa stanno cercando di fare, quei due?” disse Qianye Fantian, riflettendo con la fronte corrugata.


A quel punto, Qianye Ying’er divenne all’improvviso terribilmente scura in volto e mormorò otto parole in tono incredibilmente cupo: “Il Sigillo Primordiale della Vita e della Morte!”


“?” Qianye Fantian le lanciò istantaneamente un’occhiata.


“Xia Qingyue… in qualche modo, ha scoperto del Sigillo Primordiale della Vita e della Morte. Poco più di un mese fa, è persino venuta da me per minacciarmi con le informazioni in suo possesso.” Mentre ripensava a ciò che Xia Qingyue le aveva detto quel giorno, nei suoi occhi si accese un bagliore incredibilmente minaccioso.


“Cosa!?” l’espressione sul volto di Qianye Fantian mutò drasticamente.
                                


                                



