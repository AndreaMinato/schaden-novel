---
weight: 14720
title: Capitolo 1472 – Il Segreto del Regno del Brahma
pubDate: 2025-03-10T08:57:10.453Z
tags:
    - atg
---


Capitolo regolare, 0 in coda, 4/10 donazione
-Alstor


“Come fa a sapere del Sigillo Primordiale della Vita e della Morte!?” gridò a bassa voce Qianye Fantian, che sembrò davvero perdere il controllo delle sue emozioni.


Perché quello era il suo più grande segreto, anzi, il più grande segreto dell’intero Regno del Brahma!


Soltanto dopo essersi lasciato sfuggire quel ruggito, rialzò improvvisamente la guardia. Con un cenno della mano, creò una gigantesca barriera insonorizzante.


Il Sigillo Primordiale delle Vita e della Morte era al terzo posto fra i Tesori Celesti, superato solo dalla Spada Ancestrale della Punizione Celeste e dalla Ruota dell’Infante Diabolico. Era appartenuto alla Dea della Creazione della Vita, Li Suo. Se avesse riconosciuto qualcuno come suo Maestro, egli non sarebbe mai morto di vecchiaia.


In altre parole, avrebbe ottenuto la vita eterna!


Anche se non era il tesoro divino più potente, la vita eterna era senza dubbio qualcosa che ogni essere vivente dell’universo desiderava, e ciò in passato era valso anche per i Veri Dei e i Veri Diavoli.


Se tutti e sette i Tesori Celesti fossero stati offerti a una persona, e lei ne avesse potuto scegliere solamente uno, quasi chiunque avrebbe preso il Sigillo Primordiale della Vita e della Morte, non la Spada Ancestrale della Punizione Celeste o la Ruota dell’Infante Diabolico!


Secondo gli annali storici, in antichità dopo la morte di Li Suo, il Sigillo era caduto in mano ai Diavoli. Da allora, non c’erano state altre informazioni a riguardo e nessuno lo aveva mai trovato.


Ma, in realtà, era stato trovato dal Regno del Brahma circa centomila anni prima.


Solo che, dopo aver attraversato la Calamità dell’Infante Diabolico che portò alla fine dell’Era Antica, anche il Sigillo Primordiale, terribilmente vulnerabile all'Energia Misteriosa Oscura, si era ridotto nelle stesse condizioni della Perla del Veleno Celeste. Il suo spirito era morto ormai da tempo, perciò il Sigillo era vuoto.


Esatto, il Sigillo Primordiale della Vita e della Morte, che poteva concedere la vita eterna a chiunque, era morto. Anche se poteva sembrare piuttosto contraddittorio, questa era la realtà.


Ma considerata la tentazione della vita eterna, il Regno del Brahma come poteva semplicemente arrendersi perché lo Spirito del Sigillo era morto? Nel corso degli anni, tutti gli Imperatori del Brahma avevano fatto tutto il possibile per cercare un modo di riportarlo in vita.


Fin da quando l’Imperatore del Brahma di due generazioni prima l’aveva trovato, il fatto che possedessero il Sigillo era diventato il più grande segreto del Regno del Brahma. Gli unici a sapere che lo possedevano erano stati i precedenti Imperatori e Dei del Brahma, e persino i Sovrani del Brahma non ne sapevano nulla.


Se si fosse scoperto che il Regno del Brahma possedeva il Sigillo, sicuramente avrebbe attirato innumerevoli sguardi avidi. Anche se era il Reame Sovrano più potente della Regione Orientale, anche se lo Spirito del Sigillo era morto e anche se nessuno di loro aveva mai ottenuto la vita eterna. Di sicuro, nulla di tutto questo sarebbe stato sufficiente a contrastare la follia che la tentazione della vita eterna avrebbe acceso in tutti.


Al momento, il Regno del Brahma aveva appena perso i suoi Tre Dei ed era in rapporti sfavorevoli con Yun Che, che aveva alle sue spalle l’Imperatrice Diabolica… se si fosse saputo che possedevano il Sigillo, sicuramente l’Imperatore del Mare Meridionale avrebbe cominciato subito a ostacolarli e aggredirli!


No, forse non ci sarebbe stato bisogno di aspettare l’Imperatore del Mare Meridionali, probabilmente l’Imperatrice Diabolica Colpo Celeste Nemesi dei Diavoli in persona si sarebbe fatta viva!


La promessa della vita eterna avrebbe sicuramente suscitato anche l’interesse di un Imperatore dei Diavoli.


Ecco perché Qianye Fantian aveva reagito così bruscamente, quando aveva sentito le parole di Qianye Ying’er.


“Negli ultimi anni, Xia Qingyue è stata occupata a sedare i tentativi di sommossa nel Regno degli Dei Lunari, quindi non ha mai lasciato il Reame, neppure una volta. È impossibile che l’abbia scoperto da sola.” Disse Qianye Ying’er, in tono cupo: “L’unica possibilità è che sia stato Yue Wuya!”


Lo sguardo di Qianye Fantian divenne tetro e preoccupato.


“Lui sapeva da tempo che c’ero io dietro a tutto ciò che è accaduto a Yue Wugou, l’ho capito da parecchio. Non l’ha mai lasciato trapelare in pubblico, ma ha segretamente preparato molte trappole.” Spiegò Qianye Ying’er: “Tuttavia, non preoccuparti troppo, Onorevole Padre. Anche se il Regno degli Dei Lunari ha alcuni indizi, non hanno comunque nessuna prova. Se osassero diffondere la voce che il Sigillo è in nostro possesso, ho innumerevoli modi per rovesciare la situazione e far sembrare che, in realtà, siano loro ad averlo.”


“Inoltre, il Regno degli Dei Lunari non è abbastanza forte da sfidarci apertamente.”


“Forse era vero in passato, ma ora le cose sono cambiate.” Qianye Fantian corrugò di nuovo la fronte: “Se Yun Che ne parlasse all’Imperatrice Diabolica Colpo Celeste Nemesi dei Diavoli… è impossibile prevedere cosa succederebbe.”


“No, non oserebbe mai.” Qianye Ying’er sbuffò debolmente: “Se l’Imperatrice Diabolica Colpo Celeste Nemesi dei Diavoli ottenesse il Sigillo grazie a un suo consiglio, sarebbe ancora più in debito con lui. Ma se non lo trovasse, crederebbe che lui abbia cercato di ingannarla e si infurierebbe, rovesciando contro di lui tutta la sua rabbia per non aver ottenuto nulla. Onorevole Padre, credi che Yun Che correrebbe un rischio del genere senza la certezza di avere successo?”


“Ecco perché Yun Che e Xia Qingyue sono venuti qui. Molto probabilmente stanno cercando di indagare e avere una conferma!” persino Qianye Fantian mostrò delle tracce d’agitazione sul suo volto, ora che il suo più grande segreto era in pericolo: “Purificare la mia Energia Diabolica è solo una scusa, così come voler porre fine alla nostra faida. Stavolta non lo hanno mai menzionato, ma la prossima…”


Inspirò a fondo, poi si voltò di scatto: “Ying’er, di’ a tutti che devo trascorrere i prossimi due giorni in isolamento, in totale tranquillità, e che nessuno mi deve disturbare!”


……………………


La stessa arca misteriosa che era entrata nel Regno del Brahma stava di nuovo sfrecciando nello spazio, ma, stavolta, verso il Regno degli Dei Lunari.


“Missione compiuta!” Yun Che si stiracchiò: “Qingyue, adesso mi puoi dire qual era il nostro obiettivo?”


“Ti spiegherò tutto quando saremo nel Regno degli Dei Lunari. Solo tu sei in grado di portare a termine il piano.” Rispose Xia Qingyue.


“Hmmm…” Yun Che ci pensò per qualche secondo, poi disse: “Tralasciando un attimo il nostro vero obiettivo, sono abbastanza sicuro che il viaggio di oggi fosse solo una farsa per distrarre l’Imperatore del Brahma, giusto?”


“Esatto.”


“Scusami se sono troppo diretto,” Yun Che diede un’occhiata a Xia Qingyue: “Però una strategia del genere potrebbe ingannare molte altre persone, ma di sicuro non Qianye Fantian. Altrimenti, il suo titolo di Imperatore Divino più potente della Regione Orientale non varrebbe nulla… del resto, dovresti saperlo bene, vero?”


“Il mio obiettivo era proprio quello di non ingannarlo.” Rispose tranquillamente Xia Qingyue: “Ormai, dovremmo averlo depistato e dovrebbe star pensando a un altro ‘problema’.”


“Un altro problema?” domandò Yun Che, confuso: “Quale altro problema?”


“Conosco un altro dei suoi segreti, e lui dovrebbe sapere che ne sono a conoscenza. Stavolta, sei stato tu a prendere l’iniziativa di visitarlo, quindi lui era già piuttosto dubbioso. Così, presentandomi all’improvviso insieme a te… deve sicuramente aver cominciato a pensare che io intenda fare leva su quel suo segreto, anche se non lo abbiamo mai menzionato.” Xia Qingyue fissò la luna e concluse: “Ne sono sicura!”


“Oh?” Yun Che inarcò le sopracciglia: “Come fai a esserne così certa?”


“Perché questo è il segreto che Qianye Fantian custodisce più gelosamente, quindi è ovvio che sia estremamente preoccupato di nasconderlo. Ora che teme sia in pericolo, di sicuro non riuscirà a pensare ad altro. Ma non può immaginare che… il nostro vero obiettivo fosse di ingannarlo, fin dall’inizio.”


Se Yun Che avesse incrociato lo sguardo di Xia Qingyue in quel preciso istante, probabilmente ne sarebbe stato spaventato.


“Il Regno del Brahma nasconde davvero un segreto del genere?” Yun Che rifletté per un momento, poi chiese: “Posso sapere di cosa si tratta?”


“No!”


“Tsk, lo sapevo.” Yun Che mise il broncio.


“Conoscerlo non ti sarebbe di alcun aiuto.” Rispose Xia Qingyue: “Se un giorno sarai così forte che il Regno del Brahma dovrà temerti, allora prometto che ti dirò tutto senza che nemmeno tu me lo chieda. E a quel punto, spetterà a te decidere cosa fare.”


“D’accordo!” Yun Che aprì le mani: “L’hai promesso!”


Il Regno degli Dei Lunari non era molto distante da quello del Brahma. Dopo qualche ora, comparve all’orizzonte.


Il ritorno di un Imperatore Divino, normalmente, sarebbe stato un evento prestigioso. Ma Xia Qingyue mise via in anticipo l’arca misteriosa e nascose la sua aura, oltre a quella di Yun Che. Senza che nessuno li notasse, lo portò direttamente alla Città della Luna Divina.


Ovviamente, non aveva intenzione di far sapere a nessuno che Yun Che si trovava nel Regno degli Dei Lunari.


“A quanto pare, non vuoi che si sappia del mio arrivo. E io che pensavo che mi avresti fatto accogliere nel Regno degli Dei Lunari con una grande parata.” Commentò Yun Che, con un velo di amarezza.


“Non hai esattamente una buona reputazione, qui nel Regno degli Dei Lunari!” rispose freddamente Xia Qingyue: “Se non vuoi finire nei guai, fai il bravo, resta qui tranquillo e non andare da nessuna parte.”


Mentre parlava, portò Yun Che oltre la barriera intorno alle camere dell’Imperatore.


Erano le camere da letto di Xia Qingyue, ma si trattava anche di uno speciale piccolo mondo indipendente. Una brezza delicata e piacevole li accolse non appena entrarono. Il gorgoglio di un ruscello raggiunse le loro orecchie, e una luce lunare comparsa dal nulla sembrava avvolgere ogni cosa. Era come se fossero improvvisamente entrati in una terra fatata, meravigliosa quanto un dipinto.


La delicata luce lunare si rifletté nei meravigliosi occhi di tre giovani servitrici.


Li raggiunsero immediatamente, con passi agili e silenziosi. Anche se le loro vesti erano di colori diversi, tutte e tre avrebbero rapito all’istante il cuore di chiunque. La loro pelle era candida come la neve, lucida e delicata. Erano slanciate e aggraziate, con curve eleganti nei punti giusti. Anche se avevano espressioni diverse, i loro volti erano meravigliosi come quelli raffigurati nei dipinti o descritti nelle poesie.


“Questa serva porge i suoi saluti alla Maestra e al Giovane Maestro Yun.”


Tutte e tre accolsero Yun Che e Xia Qingyue con un inchino, e non sembravano affatto sorprese dalla presenza del primo. Chiaramente, Xia Qingyue le aveva avvisate in anticipo.


Fra le tre ragazze, Yun Che riconobbe quella al centro, che indossava una veste gialla. Ricordava che il suo nome era Jin Yue, ma era la prima volta che vedeva le altre due. Una a fianco all’altra, erano così belle che persino Yun Che sentiva girare la testa quando le guardava… e anche con Xia Qingyue vicino a loro, erano comunque meravigliose, abbastanza da far tremare il cuore di qualsiasi uomo e spingerlo a fantasticare.


“Potete andare.” Disse Xia Qingyue: “Nei prossimi giorni, nessuno dovrà entrare qui a meno che sia io a ordinarlo.”


“D’accordo.” Jin Yue, Yao Yue e Lian Yue annuirono obbedientemente, poi se ne andarono in silenzio, lasciandosi alle spalle solo il loro profumo.


“Il Regno degli Dei Lunari è davvero meraviglioso.” Disse Yun Che, sorridendo: “Ma è fantastico che le tue servitrici personali siano tutte ragazze, perché se ci fossero stati anche dei maschi… quasi sicuramente li avrei cacciati via tutti al posto tuo!”


“Sono l’Imperatrice degli Dei Lunari, se lo desiderassi potrei avere anche mille concubini, figurarsi qualche servitore maschio.” Xia Qingyue gli lanciò un’occhiata pacata e indifferente con la coda dei suoi incantevoli occhi.


“Concubini?” Yun Che digrignò i denti di scatto: “Se osassi davvero averne qualcuno, li ucciderei tutti personalmente!”


“Oh, davvero?” sulle labbra di Xia Qingyue comparve un sorriso che però non sembrava davvero un sorriso: “Lasciamo perdere per un attimo i concubini. Se riuscirai a cacciare via con la forza quelle tre serve che hai appena visto, sarò tutta tua e potrai farmi ciò che vorrai. Cosa ne dici, affare fatto?”


“Ah, giusto, te lo dico adesso così dopo non potrai lamentarti e dire che non lo sapevi.” Riprese Xia Qingyue, senza aspettare la risposta di Yun Che: “Fra loro tre, Jin Yue e Lian Yue sono le mie Inviate della Luna personali, e sono entrambe Divine Master di quinto livello. Mentre Yao Yue, che sembra la più debole e facile da prevaricare, è la mia assistente personale. Proprio come me, è una dei dodici Dei Lunari. E gli unici Dei Lunari più potenti di lei siamo io e il Dio della Luna Dorata.”


“~！@#￥%…” Yun Che stava per aprire bocca, ma dovette ingoiare quello stava per dire e si sentì come se fosse stato colpito da un martello.


“Quindi, se per caso tu non riuscissi a tenere al loro posto le mani e offendessi una di loro, e se per caso lei ci andasse un po’ troppo pesante, non sopravviveresti neppure con cento vite a disposizione.”


“…” Yun Che deglutì rumorosamente. In effetti, dato che erano diventate le servitrici personali di un’Imperatrice Divina, non potevano certo essere persone comuni.


Quelle tre giovani fanciulle sembravano così fragili e delicate, ancora più indifese di un coniglietto. Eppure, erano davvero fin troppo straordinarie, no!?


“Non sei abbastanza forte da poter dire idiozie così come se niente fosse. Credi davvero che saresti in grado di fermarmi, se volessi prendere un uomo come concubino?”


“Anche se non ne sono in grado, dovrei comunque provarci!” rispose Yun Che, stizzito, ma subito dopo la sua espressione tornò seria: “Ma sono sicuro che non lo farai.”


Xia Qingyue sogghignò leggermente: “Pensi che tutti siano lussuriosi quanto te?”


“Ehm…” Yun Che non seppe momentaneamente come rispondere.


Xia Qingyue smise di prenderlo in giro. Avanzò lentamente di qualche passo e si fermò nella luce lunare, mentre una leggera brezza la raggiungeva, facendo volteggiare nell’aria i suoi capelli neri e la sua veste viola. Questo lasciò intravedere per un attimo le sue curve mozzafiato, senza che lei lo volesse, e Yun Che rimase pietrificato a fissarle.


Xia Qingyue si portò le mani dietro la schiena, come se avesse avvertito il suo sguardo fissatosi improvvisamente su di lei. Le larghe ed eleganti maniche di cotone viola della sua veste caddero davanti ai suoi glutei tondi e provocanti, impedendo a Yun Che di osservarli ulteriormente: “Ora ti spiegherò quale sarà la nostra prossima mossa.”


“La prima volta che hai aiutato Qianye Fantian a purificare l’Energia Diabolica, hai avuto qualche volta la tentazione di avvelenarlo, e hai anche detto di essere sicuro che lui non se ne sarebbe accorto. Non capivo cosa intendessi dire, quella volta, ma poi l’ho intuito quando ho scoperto che possiedi la Perla del Veleno Celeste. Quindi…” Xia Qingyue socchiuse leggermente gli occhi, nei quali si accese una luce spaventosa: “Voglio che tu porti a termine il tuo piano la prossima volta che lo aiuterai a purificare l’Energia Diabolica, sfruttando l’occasione per rilasciare il veleno della Perla del Veleno Celeste quando la tua Energia Misteriosa entrerà nel suo corpo!”


Yun Che corrugò la fronte e rispose: “Per via dell’attuale aura del Caos Primordiale, la Perla del Veleno Celeste sta recuperando i suoi poteri con estrema lentezza. A giudicare da quanta energia ha attualmente, Qianye Fantian non morirebbe neppure se utilizzassi tutto il veleno a mia disposizione.”


“La prima volta che l’ho aiutato, ovviamente ho avuto la tentazione, ma si è trattato solo di una speranza vuota che chiunque avrebbe valutato, in un’occasione come quella. Non si sarebbe potuta neppure considerare una mossa azzardata. E poi… anche se in quel momento avessi davvero potuto avvelenarlo a morte, mi sarei comunque trattenuto e non l’avrei fatto davvero.”


Xia Qingyue rispose lentamente: “Non voglio avvelenarlo a morte, anche perché, come hai detto, non ne saresti in grado. Il mio obiettivo è ridurre Qianye Fantian in una situazione critica, non ucciderlo!”


Se l’avversario fosse stato costretto in una situazione critica, avrebbe comunque avuto ancora speranza e avrebbe lottato, ma se non avesse avuto alcuna via di scampo… avrebbe sferrato un contrattacco disperato, lottando ferocemente fino alla morte.


E né Yun Che né il Regno degli Dei Lunari sarebbero stati in grado di resistere, se si fosse verificata la seconda opzione.
                                


                                



