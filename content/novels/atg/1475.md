---
weight: 1475
title: Capitolo 1475 – Intoccato
pubDate: 2025-03-10T08:57:10.453Z
tags:
    - atg
---


Capitolo regolare, 0 in coda, 4/10 donazione


-Alstor






Due giorni dopo, Yun Che e Xia Qingyue tornarono nel Regno del Brahma come da accordi.


Stavolta, Qianye Fantian si comportò ancora più cortesemente della precedente. Giunse persino ad accoglierli di persona, accompagnandoli poi fino al Tempio del Brahma.


Era chiaro che quella prudenza derivasse dal fatto che il suo più grande segreto era stato scoperto.


“Avrei dovuto inviare un’arca misteriosa a prendervi entrambi nel Regno degli Dei Lunari. Ma sono sia grato che dispiaciuto per la sua decisione di viaggiare per conto suo, Imperatrice degli Dei Lunari.” disse sinceramente Qianye Fantian.


“Lei è troppo cortese, Imperatore del Brahma,” rispose Xia Qingyue: “Yun Che ora è la chiave per salvare l’universo. È mio dovere accertarmi che sia al sicuro, dal momento che è ospite del mio Regno degli Dei Lunari.”


Nonostante le espressioni opposte sui volti dei due Imperatori Divini – uno che stava sorridendo cordialmente, l’altra assolutamente fredda e distaccata – nessuno di loro si stava preoccupando delle apparenze… era una scena davvero bizzarra.


“Yun Che, ormai dovresti parlare con l’Imperatrice Diabolica Colpo Celeste Nemesi dei Diavoli, quindi sarebbe poco saggio perdere altro tempo. Dovreste cominciare subito.”


Disse Xia Qingyue, non appena entrarono nel Tempio del Brahma.


“D’accordo.” Yun Che annuì, poi distese una mano verso Qianye Fantian: “Quando vuole, Imperatore del Brahma.”


Proprio come le due volte precedenti, Yun Che si sedette di fronte all’Imperatore del Brahma e rilasciò la sua Energia Misteriosa della Luce. L’Energia della Ruota dell’Infante Diabolico all’interno del suo corpo cominciò lentamente a dissiparsi.


Come la volta precedente, Xia Qingyue si sedette accanto a Yun Che. La sua aura era fissa su di lui, lasciando capire chiaramente che non si fidava del Regno del Brahma, anche se Qianye Fantian era proprio davanti a loro.


Sul Tempio calò il silenzio e il tempo passò lentamente, senza alcun rumore. Yun Che si concentrò al massimo sulla circolazione dell'Energia Misteriosa della Luce, Qianye Fantian lo lasciò fare senza dire nulla e Xia Qingyue rimase seduta accanto a lui, proteggendolo. Nessuno di loro si mosse né pronunciò una sola parola per tutto il tempo.


Un’ora… due ore… quattro ore…


Dopo sei ore senza alcun evento degno di nota, all’improvviso Xia Qingyue spalancò gli occhi e si alzò in piedi.


La sua aura era ancora fissa su Yun Che, ma si allontanò da lui e attraversò lentamente l’ampia sala del Tempio. I suoi passi erano delicati, e i suoi abiti non facevano alcun rumore mentre ondeggiavano.


Dopo aver passeggiato un po’ per il Tempio, si fermò di fronte a un semplice e vecchio ritratto, osservandolo. Il soggetto raffigurato era un uomo anziano, che indossava le Vesti Dorate del Brahma, simbolo della massima carica che si poteva ottenere nel Regno, che accentuavano ulteriormente la sua già naturale maestosità.


Fissò il ritratto in silenzio, senza distogliere lo sguardo per molto, molto tempo.


“Hehe, sembra molto interessata all’antenato di questo Sovrano, Imperatrice degli Dei Lunari.”


All’improvviso, la voce amichevole di Qianye Fantian spezzò il silenzio.


Xia Qingyue distolse leggermente lo sguardo e rispose: “Ora capisco. Non mi sorprende che anche solo dal suo ritratto sembri così potente. Era l’Imperatore Divino di quale generazione?”


“Era l’Imperatore Divino di tre generazioni fa,” spiegò Qianye Fantian, ridacchiando: “Potrebbe ricordarsi di lui, se lo cercasse nei ricordi che ha ereditato dai precedenti Imperatori degli Dei Lunari.”


Xia Qingyue rifletté per qualche secondo, poi commentò con un tono eloquente: “Sembra aver reso un grande servizio al Regno del Brahma. Era un uomo degno di stima.”


Lo disse perché, secondo i suoi calcoli, doveva essere stato quell’Imperatore del Brahma a trovare il Sigillo Primordiale della Vita e della Morte!


“In quanto membro delle generazioni successive, non oserei mai giudicare l’operato dei miei antenati. Ma sono curioso, cosa intende dire di preciso, Imperatrice degli Dei Lunari?” Qianye Fantian stava ancora sorridendo.


“Lei pensa troppo, Imperatore del Brahma,” alla fine, Xia Qingyue distolse lo sguardo dal ritratto e rispose: “Era solo una domanda superficiale. Semplicemente, ero colpita dalla forza espressa da quel ritratto.”


“Imperatore del Brahma,” disse Yun Che senza preavviso: “Per favore, non si distragga, o l’Energia Diabolica potrebbe andare fuori controllo.”


“Oh, scusami. È stata colpa mia.” Rispose immediatamente Qianye Fantian.


Xia Qingyue si allontanò dal ritratto e camminò in un’altra direzione, continuando a vagare per il Tempio. Anche Qianye Fantian rimase in silenzio e chiuse gli occhi, tornando a concentrarsi.


Sembrava più concentrato che mai sulla purificazione dell’Energia Diabolica, ma proprio in quel momento Yun Che pensò: “Iniziamo, He Ling!”


Dei rivoli di veleno della Perla del Veleno Celeste permearono all’istante la sua Energia Misteriosa, scivolando all’interno del corpo di Qianye Fantian e penetrando direttamente nel cuore dell’Energia Diabolica rimasta.


Dato che entrambi appartenevano allo Yin, all’energia negativa, il veleno della Perla del Veleno Celeste non venne minimamente respinto dall’Energia della Ruota dell’Infante Diabolico.


Anche se Yun Che era piuttosto sicuro di avere successo e Qianye Fantian era totalmente distratto da Xia Qingyue, agì comunque con cautela e senza fretta per ridurre al minimo il rischio di essere scoperto. Non riversò mai più di un paio di rivoli di veleno alla volta nel corpo di Qianye Fantian, e l’intero processo fu lento ma costante.


Sembrò che il tempo si fosse completamente fermato. L’ultima ora fu così lunga da essere straziante, ma alla fine Yun Che riuscì a riversare ogni briciolo di veleno che He Ling aveva “coltivato” all’interno di Qianye Fantian, nascondendolo all’interno dell’Energia Diabolica.


Non ne risparmiò neppure una goccia.


Finito il suo lavoro, Yun Che aprì gli occhi e allontanò la mano dallo sterno di Qianye Fantian, lasciandola cadere piuttosto stancamente. Poi, inspirò a fondo e si asciugò il sudore dalla fronte.


“Grazie per la tua generosità, Giovane Divino Yun.” Lo ringraziò Qianye Fantian, dopo aver aperto gli occhi.


“Non c’è bisogno di queste formalità, Imperatore del Brahma,” rispose scherzosamente Yun Che, sorridendo: “Sono riuscito a farle un grande favore senza impegnarmi troppo, Imperatore del Brahma, così ora lei è in debito con me. Credo di aver guadagnato più di lei dal nostro accordo.”


Qianye Fantian, per tutta risposta, rise fragorosamente: “Non preoccuparti, Giovane Divino Yun. Non dimenticherò mai il mio debito, lo ricorderò per tutta la vita. Se dovessi avere bisogno di qualcosa, Giovane Divino Yun, farò tutto il possibile per aiutarti.”


Xia Qingyue tornò a fianco di Yun Che e lo squadrò dalla testa ai piedi. Poi, disse: “Per oggi dovremmo fermarci, dato che sei esausto. Imperatore del Brahma, Yun Che adesso deve concentrarsi su come persuadere l’Imperatrice Diabolica Colpo Celeste Nemesi dei Diavoli, non c’è nulla di più importante nell’intero Regno degli Dei. Quindi, non potrà più aiutarla a purificare l’Energia Diabolica per molto tempo. Se dovesse peggiorare e avere una ricaduta, dovrà trovare un altro modo e occuparsene da solo.”


“Hehe, non c’è problema.” Rispose Qianye Fantian, ridacchiando: “Quasi il quaranta percento dell’Energia Diabolica è svanito. Dovrei riuscire a sopportare senza problemi un’eventuale ricaduta e a purificare da solo il resto. Non oserei mai disturbare ulteriormente il Giovane Divino Yun.”


“Purificare il resto da solo?” l’affermazione di Qianye Fantian spinse Xia Qingyue a osservarlo e commentare: “La sua forza misteriosa sarà anche senza pari al mondo, Imperatore del Brahma, ma l’Energia della Ruota dell’Infante Diabolico è a un livello ancora superiore. Le serviranno almeno un paio d’anni per purificarla completamente, se non una decina.”


“Non dubito certo che lei possa sopportare il dolore causato dall’Energia Diabolica, Imperatore del Brahma. Tuttavia, sembra essersi dimenticato di un’altra minaccia letale.”


“Oh?” gli occhi di Qianye Fantian brillarono per un istante, mentre chiedeva: “La prego, Imperatrice degli Dei Lunari, mi spieghi cosa intende dire.”


“Se le mie intuizioni sono corrette, l’Imperatore del Mare Meridionale dovrebbe averla visitata personalmente qualche giorno fa. Mi sbaglio?” domandò Xia Qingyue.


“Hehe, no, ha ragione. Imperatrice degli Dei Lunari, è davvero molto intelligente.” Qianye Fantian annuì, ma corrugò leggermente la fronte.


“Mi loda troppo, Imperatore del Brahma. Chiunque conosca un minimo l’Imperatore del Mare Meridionale l’avrebbe immaginato.” Xia Qingyue socchiuse lievemente gli occhi, prima di continuare: “I rapporti fra i vostri due Regni sono sempre stati piuttosto… incerti, ma adesso il suo Regno del Brahma ha perso i suoi Tre Dei. Non sarebbe l’Imperatore del Mare Meridionale, se non sfruttasse l’occasione per scagliarvi contro delle pietre mentre siete a terra, soprattutto considerando la sua ossessione per la Dea!”


“Non si preoccupi, Imperatrice degli Dei Lunari.” Qianye Fantian continuò a sorridere, come se non fosse turbato: “Il Regno del Brahma non teme l’Imperatore del Mare Meridionale, neppure dopo la perdita dei nostri tre Dei!”


“Ma cosa succederebbe se il Regno perdesse anche lei?” ribatté freddamente Xia Qingyue.


Il sorriso sul volto dell’Imperatore del Brahma svanì all’istante: “Cosa intende dire, Imperatrice degli Dei Lunari?”


“Sono sicura che lei sappia meglio di chiunque altro che tipo di persona è l’Imperatore del Mare Meridionale, Imperatore del Brahma. Si potrebbe anche dire che nessuno al mondo possa scendere più in basso di lui. Per lui, la morte dei Tre Dei del Brahma è un’occasione che non ricapiterà mai più, e potrebbe persino cercare di avvelenarla se lei si rifiutasse di cedere alle sue richieste! Senza di lei e senza i Tre Dei del Brahma, per lui sarebbe fin troppo facile prendersi per sé la Dea con le sue stesse mani, non trova?”


“Umpf! Ridicolo!” alla fine, Qianye Fantian lasciò trapelare un po’ di rabbia: “Crede che uno come lui sarebbe in grado di avvelenarmi?”


“In quanto a forza, lei non deve temere nessuno, Imperatore del Brahma, non lo nego. Tuttavia… il Regno del Mare Meridionale possiede un certo veleno, chiamato Veleno Assoluto Stermina Dei. Si tratta di un veleno diabolico risalente a un’epoca passata, e al momento è il più letale dell’universo. Qualche anno fa, ha persino quasi ucciso la Dea Stellare del Massacro. Semplicemente, dovrebbe stare attento, Imperatore del Brahma.” Lo avvisò con indifferenza Xia Qingyue.


Qianye Fantian socchiuse leggermente gli occhi e fissò Xia Qingyue: “Imperatrice degli Dei Lunari, crede davvero che io abbia paura di quel veleno diabolico del Regno del Mare Meridionale?”


Xia Qingyue lo guardò negli occhi senza paura e rispose a bassa voce: “Ovviamente, lei non ha motivo di temere quel veleno – o almeno, in passato sarebbe stato così. Ma… al momento, è tormentato dall’Energia della Ruota dell’Infante Diabolico. Può forse affermare con sicurezza di non temerlo affatto?”


“Cosa intende dire?” domandò Qianye Fantian, accigliato. Non capiva cosa Xia Qingyue stesse dicendo.


“Milioni di anni fa, il veleno nato dalla fusione tra il potere della Ruota dell’Infante Diabolico e quello della Perla del Veleno Celeste, il famoso Veleno delle Infinite Tribolazioni, mise fine all’era degli Dei e dei Diavoli. Tuttavia, l’essenza principale di quel veleno erano le tossine della Perla del Veleno Celeste, non l’Energia Diabolica… quindi, qualsiasi veleno letale entri in contatto con l’Energia Diabolica della Ruota potrebbe subire mutazioni terribili e imprevedibili.”


“…” Qianye Fantian aveva la stessa espressione di sempre, ma quando sentì quelle parole il suo sguardo tentennò per un istante.


“Se venisse colpito dal Veleno Assoluto Stermina Dei mentre ha ancora in corpo l’Energia Diabolica, le conseguenze probabilmente sarebbero inimmaginabili. Del resto, si tratta di un veleno letale e insidioso. Normalmente, nessuno penserebbe neanche di fare una cosa del genere. Ma dato che stiamo parlando dell’Imperatore del Mare Meridionale, non c’è bisogno di chiedersi se voglia farlo o no, l’unico dubbio è se ne troverà il coraggio o no. Sarebbe sciocco credere che l’Imperatore del Mare Meridionale non abbia già considerato tutte le ipotesi che anche noi stiamo valutando, Imperatore del Brahma.”


All’improvviso, interruppe il discorso e lanciò un’occhiata a Qianye Fantian: “Oh? A quanto pare, i miei timori erano infondati. Non ha motivo di temere quel veleno, Imperatore del Brahma. In questo caso, andiamo, Yun Che.”


“Sicuramente ha molto da fare, Imperatore del Brahma. Non c’è bisogno che ci accompagni o faccia scortare. Arrivederci.”


Agli occhi di Yun Che, il modo in cui Xia Qingyue aveva piantato i semi del dubbio nella mente di Qianye Fantian era quasi terrificante.


In effetti, chiamarli “semi del dubbio” sarebbe stato riduttivo… sarebbe stato meglio dire che aveva dato vita a un’ombra nel cuore di Qianye Fantian.


Sarebbe davvero successo qualcosa se un veleno fosse entrato in contatto con l’Energia della Ruota dell’Infante Diabolico? Nessuno poteva saperlo. Nessuno l’aveva mai visto accadere.


Ma una cosa era certa, nulla era più terrificante dell’ignoto.


Il Veleno Assoluto Stermina Dei era quello che era stato utilizzato contro Jasmine.


In altre parole, Nan Wansheng, l’Imperatore del Mare Meridionale, era l’uomo che anni prima aveva quasi ucciso Jasmine! Yun Che sapeva molto poco su di lui, ma anche solo le parole pronunciate quel giorno da Xia Qingyue furono sufficienti a fargli realizzare quanto fosse pericoloso e tutt’altro che “Divino” quell’Imperatore.


Dannazione, forse sarebbe davvero l’uomo perfetto per Qianye Ying’er!


Quando Yun Che e Xia Qingyue si furono allontanati abbastanza, l’espressione di Qianye Fantian divenne gradualmente tetra e confusa.


Lo spazio accanto a lui si distorse per qualche istante, poi comparve Qianye Ying’er.


“Cosa sta succedendo?” Qianye Fantian trascorse parecchio tempo a riflettere… c’era qualcosa di profondamente fuori posto in tutta quella situazione.


“Non sono venuti per il Sigillo Primordiale della Vita e della Morte.” Qianye Ying’er divenne scura in volto e disse in tono grave: “Inoltre, ho come la sensazione che lei sapesse che ero qui, ma che abbia fatto finta di non accorgersene… perciò, neppure io ero il suo obiettivo.”


Né Qianye Fantian né Qianye Ying’er riuscirono a intuire altro. Non riuscivano a capire lo scopo nascosto dietro alle visite di Xia Qingyue e Yun Che.


Era impossibile che puntassero solo ad aiutarlo, così che lui fosse in debito con loro, no?
                                                        



