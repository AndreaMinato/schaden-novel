---
weight: 14790
title: Capitolo 1479 – Campana Spirituale del Brahma
pubDate: 2025-03-10T08:57:10.454Z
tags:
    - atg
---


Capitolo regolare, 0 in coda, 4/10 donazione


-Alstor, che vi dice: L'avrete già sentito dappertutto, ma se potete restate in casa che tanto per passare il tempo avete tutte le nostre novel da leggere


Qianye Ying’er, che se n’era andata da parecchio tempo, arrivò rapidamente. Non appena mise piede nel Tempio del Brahma, quell’aura velenosa, che nel frattempo era cambiata drasticamente, le fece corrugare subito la fronte, e quando vide Qianye Fantian cominciò visibilmente a barcollare.


In quel momento, l’Imperatore Divino più potente della Regione Orientale, così famoso da far tremare persino i Cieli, era semplicemente irriconoscibile. Il suo intero volto aveva assunto una terrificante sfumatura verdastra e tutto il suo corpo si era gonfiato fino al doppio delle sue normali dimensioni. Di tanto in tanto, dalla sua pelle fuoriuscivano anche dei rivoli di caotica energia nera.


Se qualcuno l’avesse visto in quelle condizioni, non l’avrebbe sicuramente riconosciuto e non avrebbe mai osato immaginare che fosse Qianye Fantian. Neppure gli altri Imperatori Divini.


“Onorevole Padre.” Lo salutò a bassa voce Qianye Ying’er quando arrivò di fronte a lui. Non disse nient’altro.


“Inginocchiati.” Qianye Fantian aprì gli occhi. Anche se aveva detto una singola parola, era ancora imponente come sempre. Tuttavia, nella sua voce si poteva anche distinguere una profonda debolezza.


Nell’arco di una sola breve giornata, un Imperatore Divino era stato ridotto in quelle condizioni… forse neppure Yun Che stesso lo sapeva, ma da quando He Ling era diventata il nuovo Spirito della Perla del Veleno Celeste, anche quella minima dose di veleno poteva essere così terribile.


Ovviamente, anche la presenza dell’Energia della Ruota dell’Infante Diabolico era un fattore molto importante.


“…” Qianye Ying’er obbedì e si inginocchiò.


Qianye Fantian espirò a fondo, come se stesse lasciando andare le poche energie che gli restavano. Dopo qualche secondo, distese un braccio, orribilmente deforme, e dalla sua mano cominciò a diffondersi un bagliore dorato incredibilmente luminoso.


In un solo istante, venne avvolto dalla testa ai piedi da quella luce dorata.


“La Campana Spirituale del Brahma!” i Re del Brahma lì radunati restarono senza fiato dallo stupore, con espressioni incredule sui loro volti.


La Campana Spirituale del Brahma era il più vitale fra i principali Artefatti Divini dell’Impero del Brahma, e poteva appartenere solo all’Imperatore Divino!


Si trattava del ricettacolo attraverso cui le indispensabili Eredità Divine del Regno del Brahma venivano trasmesse di generazioni in generazione. Era molto simile alla Ruota degli Dei Stellari del Regno degli Dei Stellari e alla Perla della Luna Imperiale del Regno degli Dei Lunari. La differenza principale era che la Campana Spirituale del Brahma non era un artefatto utilizzato solo per trasmettere le Eredità, ma poteva anche controllare tutti i Poteri legati al Regno del Brahma.


Nell’Era Antica, il Clan Divino del Brahma era il più potente e il più bellicoso fra tutti quelli agli ordini di Mo E, e i suoi due più grandi tabù, i due crimini che nessun suo membro avrebbe mai potuto tollerare, erano la disobbedienza e il tradimento! Perciò, venne creata la Campana Spirituale del Brahma. Stringere fra le mani la Campana significava avere fra le dita anche le vite di tutti gli Dei e i Re del Brahma. Non solo poteva essere utilizzata per decidere a chi affidare quelle Eredità Divine, ma poteva anche controllarle completamente e limitare il potere degli Eredi. In effetti, poteva anche privarli forzatamente del loro Potere e menomarli irrimediabilmente…


Perciò, l’Imperatore del Brahma, colui che possedeva la Campana del Brahma, deteneva la massima e assoluta autorità nel Regno del Brahma!


Questo significava anche che l’Imperatore del Brahma non avrebbe mai dovuto temere che un Dio o un Re del Brahma disobbedisse o si ribellasse.


Almeno nella Regione Orientale, nessuno degli altri tre Reami Sovrani poteva avere la stessa certezza.


Oltre a questo, la Campana Spirituale del Brahma poteva essere utilizzata solo da qualcuno che avesse ereditato uno dei Poteri del Brahma. Di conseguenza, se fosse caduta in mano a dei nemici, non ci sarebbe stato nulla di cui preoccuparsi.


Per tutti questi motivi, quando videro la Campana Spirituale del Brahma tutti i Re del Brahma lì radunati provarono un profondo senso di riverenza e rispetto, nonostante il loro stupore.


Del resto, poteva facilmente limitare o strappar loro le prestigiose Eredità Divine in loro possesso… e privarli della loro Eredità sarebbe stato esattamente come privarli di ogni cosa.


Inoltre, anche se erano Re del Brahma, non vedevano la Campana da oltre diecimila anni.


“Ying’er, prendi la Campana Spirituale del Brahma!” le mani di Qianye Fantian tremavano, ma i suoi gesti furono incredibilmente fermi e decisi, senza alcuna esitazione: “Da oggi in poi, sei la nuova Imperatrice Divina del Regno del Brahma!”


Ogni singola parola fuoriuscita dalle labbra di Qianye Fantian riecheggiò come un tuono assordante. Tutti i Re del Brahma erano increduli, e persino quelli colpiti dal veleno della Perla del Veleno Celeste balzarono in piedi dallo stupore.


Quando qualcuno riceveva la Campana Spirituale del Brahma, anche se non fosse diventato un Imperatore Divino avrebbe comunque avuto fra le mani il destino dell’intero Regno del Brahma. Tuttavia, Qianye Ying’er non si avvicinò per prenderla. Al contrario, commentò con freddezza: “Onorevole Padre, non sei troppo impaziente? Perché sei così sicuro di morire? Fino a ieri, non eri certo che Xia Qingyue non avrebbe mai osato lasciarti morire?”


“Hehe,” Qianye Fantian ridacchiò con la gola roca: “Non ha niente a che fare con questo. Saresti comunque diventata la nuova Imperatrice del Brahma, ho preso questa decisione molti, molti anni fa! Al momento, sto solo anticipando un po’ l’inevitabile. Cosa c’è? Quando prenderai la Campana e diventerai la nuova Imperatrice del Brahma, stringerai fra le dita l’intero Regno! Non dirmi che intendi ancora esitare!?”


Non appena Qianye Fantian ebbe finito di parlare, una sagoma dorata scattò in avanti e la Campana Spirituale del Brahma si ritrovò all’istante in mano a Qianye Ying’er.


Tuttavia, quel gesto, che non avrebbe potuto essere più ordinario, fece sentire tutti i Re del Brahma come se le loro stesse anime fossero state frantumate a colpi di martello.


Se la Campana Spirituale del Brahma fosse stata ceduta a un nuovo proprietario, allora sarebbe cambiato anche l’Imperatore del Brahma!


Stringendo la Campana fra le dita e lasciandosi avvolgere dal suo misterioso e sconfinato bagliore dorato, Qianye Ying’er socchiuse leggermente gli occhi e rispose serenamente: “Questo è sempre stato il mio obiettivo, quindi che motivo avrei di rifiutare? Umpf, grazie per aver esaudito il mio desiderio, Onorevole Padre.”


Sembrava che Qianye Fantian fosse molto soddisfatto della decisione e dell’umore di Qianye Ying’er, e finalmente sul suo volto comparve una punta di felicità: “Ottimo. Come mi aspettavo, non mi hai deluso. Tutti i miei sforzi e le speranze che ho riposto su di te in tutti questi anni non sono andati sprecati… Quindi, ora posso stare tranquillo.”


“Tranquillo?” Qianye Ying’er mise via la Campana e gli angoli delle sue labbra si incurvarono verso l’alto, mentre diceva: “Credo sia fin troppo presto perché tu ti senta tranquillo! Cedere la carica di Imperatori Divino è una faccenda seria. Non solo dobbiamo farlo come si deve, ma anche con una cerimonia adatta al nostro prestigio. Altrimenti, non perderei forse tutta la mia reputazione nell’istante stesso in cui accetterei di diventare un’Imperatrice Divina?”


Qianye Fantian: “…”


“Quindi, se morirai, io erediterò la carica di Imperatrice del Brahma come mi spetta di diritto, ma se vivrai, abdicherai, me la cederai con una cerimonia come si deve, e ti ritirerai a vita privata come un grande ex Imperatore Divino. In quanto a quello che hai appena fatto… scordatelo! Non posso permettermi di diventare Imperatrice in un modo così vergognoso!”


“…” Qianye Fantian socchiuse lievemente gli occhi, poi cominciò a sorridere: “Ottimo, davvero ottimo. Al momento, la Campana Spirituale del Brahma è in tuo possesso, quindi ogni tua parola è legge! Come minimo, nell’intero Regno del Brahma nessuno oserà mai sfidarti o disobbedirti. Tuttavia, c’è una cosa che devi ricordare!”


“Non importa che io alla fine muoia o sopravviva, non devi mai dimenticare l’umiliazione che abbiamo subito quest’oggi!”


“Umpf! Non c’era neppure bisogno che lo dicessi.” Rispose freddamente Qianye Ying’er.


“Inoltre, c’è una cosa su cui ti sei sbagliata, ti sei completamente sbagliata!” gridò Qianye Fantian con la voce roca: “Se alla fine Xia Qingyue cedesse e ordinasse a Yun Che di purificare il veleno che mi tormenta, allora da quel momento in poi io non tornerei comunque a essere il grande Imperatore Divino, sarei solo un Dio del Brahma al tuo comando, disposto a eseguire ogni tuo ordine! Il sovrano assoluto del nostro Regno del Brahma non ha alcun bisogno di cose come il titolo di Imperatore Divino, né tantomeno ha bisogno di un padre o di altri affetti familiari, capito!?”


“D’accordo!” Qianye Ying’er fece un piccolo cenno con il capo.


“Se alla fine Xia Qingyue cedesse e ordinasse a Yun Che di purificare il veleno che mi tormenta”…


Queste parole, in realtà, implicavano un altro messaggio:


Qianye Fantian aveva già capito con certezza una cosa, ovvero che se Xia Qingyue stessa non fosse tornata per purificare il veleno, lui sarebbe sicuramente morto.


Era lui a essere tormentato dal veleno e dall’Energia Diabolica, quindi naturalmente sapeva meglio di chiunque altro in che condizioni si trovava.


“Se dovessi morire…” disse Qianye Fantian a bassa voce, chiudendo lentamente gli occhi: “Seppelliscimi insieme… a tua madre.”


Quelle parole suscitarono una risata sprezzante da parte di Qianye Ying’er: “Ha, che ridere! Credi davvero di esserne degno!?”


“…” Qianye Fantian era straziato dal dolore e le sue labbra tremarono leggermente, ma non riuscì a rispondere neppure dopo parecchi secondi.


Senza degnare di un altro sguardo Qianye Fantian, al momento tormentato sia da quel veleno letale sia dall’Energia Diabolica, Qianye Ying’er, che aveva ricevuto la Campana Spirituale del Brahma e ora stringeva fra le mani il destino dell’intero Regno, si voltò con indifferenza. Se ne andò come se niente fosse, di fronte agli sguardi scioccati e tremanti dei vari Re del Brahma. Sembrava che non le importasse assolutamente nulla della sorte di Qianye Fantian.


“Imperatore Divino, lei… di preciso, cos’ha in mente…” il Primo Re del Brahma scosse la testa con decisione. Lo stupore e la paura dilaniavano il suo cuore, che però in realtà era dominato da una profonda confusione.


“Non dire neppure un’altra parola!” la voce di Qianye Fantian diventava sempre più debole e rauca, eppure il suo tono era ancora incredibilmente risoluto e tirannico, al punto da non lasciar spazio a contraddizioni: “Anche se questo Sovrano… dovesse davvero morire… non dobbiamo comunque mai sottometterci al Regno degli Dei Lunari… MAI!!”


“Ha perfettamente ragione, Imperatore, come potremmo cedere così facilmente al Regno degli Dei Lunari?” il Primo Re del Brahma stava stringendo con forza i pugni, e un’aura minacciosa avvolgeva ogni centimetro del suo corpo: “Ma dato che questa faccenda riguarda la sua stessa vita, Imperatore, non possiamo neppure limitarci ad aspettare e basta in questo modo! Guiderò personalmente tutti i Re del Brahma alle porte del Regno degli Dei Lunari e invierò una trasmissione sonora agli altri Reami Sovrani, così da poterlo mettere sotto pressione con il loro aiuto! Se il Regno degli Dei Lunari non accetterà di fare un passo indietro… allora attaccheremo con tutte le nostre forze! E costringeremo l’Imperatrice degli Dei Lunari a sottomettersi!”


“Ha, che ingenuo,” rispose Qianye Fantian, con una risata fredda e malevola: “Fino a pochi anni fa, quando c’era ancora Yue Wuya, il Regno degli Dei Lunari sicuramente non avrebbe mai osato provocarci, neppure di poco. Ma perché quella donna, Xia Qingyue, ha avuto il coraggio di farlo? Tutti noi sappiamo che è stata Xia Qingyue ad architettare questa faccenda, ma la tua idea di formare una sorta di alleanza con gli altri Reami Sovrani per sfidare il Regno degli Dei Lunari è assolutamente ridicola… perché l’Energia Oscura all’interno del mio corpo proviene dalla Ruota dell’Infante Diabolico, e il veleno che mi tormenta è quello della Perla del Veleno Celeste… quale dei due ha anche solo minimamente a che fare con il Regno degli Dei Lunari!?”


“…” il Primo Re del Brahma rimase terribilmente colpito da quelle parole.


“Se cercassimo di mettere sotto pressione con la forza il Regno degli Dei Lunari, lo faremmo senza alcuna giustificazione! Inoltre, considerata l’astuzia di Xia Qingyue, sicuramente sfrutterà l’occasione per ottenere l’aiuto del Regno dell’Eternità e contrattaccare coi metodi più appropriati… e poi…” a quel punto, Qianye Fantian ansimò violentemente: “Ti ripeto che nelle mie vene c’è il veleno della Perla del Veleno Celeste! L’unico a poterlo neutralizzare è Yun Che, con la Perla del Veleno Celeste stessa! Ma lui ha la protezione dell’Imperatrice Diabolica Colpo Celeste Nemesi dei Diavoli! Ed è proprio questo il principale motivo per cui Xia Qingyue ha osato spingersi a tanto!”


“E al momento, Yun Che si trova nel Regno degli Dei Lunari! Se commettessimo l’errore di minacciarlo con la forza e attaccarlo con tutte le nostre forze, allora coinvolgeremmo anche lui e la sua vita sarebbe in pericolo. Quindi, credi… che l’Imperatrice Diabolica Colpo Celeste Nemesi dei Diavoli resterebbe semplicemente seduta a guardare da lontano cosa succederebbe!?”


Il Primo Re del Brahma si sentì come se gli fosse stato rovesciato addosso un secchio di acqua gelida, e un brivido attraversò il suo cuore e la sua anima. Rimase con lo sguardo perso nel vuoto per parecchio tempo, mentre la sua Energia Misteriosa minacciosa che aveva accumulato si disperdeva come fumo al vento. Abbassò lo sguardo e si abbandonò a una risata miserabile, per poi commentare in tono rassegnato: “Possibile che l’unica strada che ci rimane… sia quella di inchinarci e implorare?”


“Inchinarci e implorare? Haha…” Qianye Fantian ringhiò e rise con freddezza: “Non devi mai più… pronunciare queste tre parole, mai!”


Proprio quando finì di parlare, la sua aura divenne improvvisamente caotica. Poi, si concentrò rapidamente per tenerla sotto controllo…


Tuttavia, quando stava per chiudere gli occhi, in fondo ad ess si accese un bagliore bizzarro e incredibilmente tetro.


……………..


Ai limiti della Città del Brahma, in una foresta isolata ed eccezionalmente silenziosa.


Una lapide di pietra verde si ergeva al centro di quel bosco appartato, come se fosse stata protetta da tutti gli spiriti dell’Acqua e del Legno di quel luogo.


Una sagoma dorata comparve dal nulla di fronte alla lapide. In quel momento, non emanava alcuna aura ed era completamente priva della sua solita inquietante freddezza e della sua forza. Subito dopo… si inginocchiò lentamente di fronte alla lapide.


Sollevò con entrambe le mani la Campana Spirituale del Brahma, che brillava con una luce dorata in grado di penetrare persino nell’anima di chi la vedeva. Chinò il suo esile capo e disse, con una voce eterea come nebbia o fumo: “Madre… la vedi, è la Campana Spirituale del Brahma, finalmente è nelle mani della tua Ying’er… era ciò a cui ambivo già tutti quegli anni fa, e ti avevo promesso che l’avrei ottenuta. Allora, ridevi sempre e mi dicevi che stavo facendo la sciocca… Ma adesso, quel desiderio è diventato realtà… sono sicura che tu possa vederlo… vero…”


A risponderle ci fu solo una leggera brezza.


“Madre, tu… perché non mi rispondi, perché non avverto la tua gioia? Anche tu… l’hai percepito?” parlò con gentilezza alla lapide, cullando lentamente la Campana fra le mani: “Ho lavorato duramente per tutta la mia vita per ottenerla, e non c’è nulla che non abbia esitato a fare. Quindi, perché… ora che finalmente la stringo fra le dita, non provo la minima felicità…”


“Possibile che tutti i miei sforzi, che tutto ciò che ho fatto in questi anni, in realtà non fossero per questo…”


“…”


“Madre, dopo che hai raggiunto il paradiso, ti è stato concesso postumo il titolo di Imperatrice Divina, e sei stata la sua ultima Imperatrice. Lui stesso ha ucciso di persona quella donna malvagia che ti ha fatto del male, privandola di tutti i suoi titoli e cancellando ogni sua traccia, persino il suo nome… prima lo odiavo così tanto, eppure adesso non riesco più a odiarlo o a provare rancore nei suoi confronti.”


“Nel corso degli anni, mi ha trattata meglio di tutti gli altri suoi figli… disse che non importava cosa mi sarebbe successo in futuro, che anche se mi fossi rivelata mediocre, sarei comunque stata la futura Imperatrice del Brahma, l’unica Sovrana Assoluta del Regno. Perché io sono l’unica figlia che lui abbia avuto dalla sua Imperatrice Divina…”


“Lui è un uomo spietato e mi ha insegnato continuamente a essere spietata a mia volta. Mi ha persino ordinato di utilizzare o abbandonare anche lui, senza esitazione, se necessario. Tuttavia, nel corso degli anni, non importa quanto fosse crudele, duro, o testardo, io sono sempre stata l’unica persona che lui non abbia mai trattato in quel modo…”


“Oggi, mi ha persino consegnato la Campana Spirituale del Brahma come se niente fosse, senza esitare.”


Qianye Ying’er chiuse gli occhi e sussurrò a voce molto bassa: “Madre, dimmi, la risposta nel mio cuore è realmente quella vera…”


“A quei tempi, lavoravo così duramente affinché tu non venissi più umiliata e disprezzata. Ma dopo che te ne sei andata, a dire il vero mi sono impegnata a fondo per… per dimostrarmi degna di tutto il tempo che mi ha dedicato e di tutte le speranze che ha poggiato sulle mie spalle…”


“He… Hehe… davvero divertente… tutto questo è semplicemente ridicolo… semplicemente ridicolo…”


“Come potrebbe essere vero, tutto questo… come potrebbe essere vero…”


Mentre si abbandonava a quelle risate fredde e addolorate, la Campana Spirituale del Brahma fra le sue mani emise un suono debole ma così acuto da penetrare nella sua anima.


Rimase inginocchiata in quel luogo, immobile, per molto tempo, come una scultura di ghiaccio senza anima.


Dopo un’ora, alla fine si alzò lentamente in piedi. Si voltò verso nord-est e mormorò lievemente, con una voce distaccata: “Xia Qingyue… hai vinto!”
                                        



