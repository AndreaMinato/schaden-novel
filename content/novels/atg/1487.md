---
weight: 1487
title: Capitolo 1487 – Pietra dell’Immagine Eterna
pubDate: 2025-03-10T08:57:10.455Z
tags:
    - atg
---


Capitolo regolare, 0 in coda, 4/10 donazione
-Alstor


Regno degli Dei Lunari, stanza dell’Imperatrice Divina.


Jin Yue stava scortando Yun Che nel Regno della Canzone Glaciale, ed erano partiti ormai da parecchio.


Xia Qingyue aveva intuito che Yun Che possedesse l'Energia Misteriosa Oscura già nel Regno dell’Eternità. Inoltre, quando l’Imperatrice Diabolica era tornata nel Caos Primordiale tutti avevano scoperto che lui possedeva la Perla del Veleno Celeste… Da allora, aveva cominciato a riflettere su quel particolare metodo per vendicarsi di Qianye Ying’er.


Così, aveva coinvolto Yun Che non appena era tornato nel Regno degli Dei.


Ora, aveva portato perfettamente a termine il suo piano. Qianye Ying’er, straordinaria e minacciosa come nessun altro, sarebbe stata schiava di Yun Che per i mille anni successivi.


Se non avesse dovuto preoccuparsi delle conseguenze, avrebbe già potuto ucciderla e avere la sua vendetta in qualsiasi momento, durante quei mille anni.


Ma, chiaramente, non intendeva farlo.


Anche se era andato tutto come previsto, il terribile veleno della Perla del Veleno Celeste, la manipolazione dell'Energia Misteriosa Oscura e il deterrente dell’Imperatrice Diabolica Colpo Celeste Nemesi dei Diavoli erano stati tutti merito di Yun Che. Quindi, era necessario che lo aiutasse a vendicarsi del Marchio Spirituale del Suicidio che lo aveva straziato anni prima. Al tempo stesso, così gli aveva anche fornito una protettrice incredibilmente potente. In quanto a lei, si era semplicemente sfogata un po’.


Xia Qingyue era rimasta sola, nella sua stanza da letto. Anche se era andato tutto come previsto, per qualche strano motivo non riusciva a calmarsi.


Camminò lentamente avanti e indietro per la camera, in silenzio, ma poi si fermò all’improvvise quando raggiunse la porta. Rimase immobile, senza dire nulla, e solo dopo qualche secondo si voltò di nuovo, lentamente.


Una donna avvolta dall’oscurità era comparsa poco distante da lei, dove era appena passata, senza fare alcun rumore. Era alta, il suo volto era ricoperto di cicatrici, e i suoi occhi brillavano con una luce cupa che sembrava capace di divorare l’intero universo con le sue tenebre senza pari.


L’Imperatrice Diabolica Colpo Celeste Nemesi dei Diavoli!


Xia Qingyue si inginocchiò lentamente e la salutò: “L’Imperatrice degli Dei Lunari Xia Qingyue porge i suoi saluti a Sua Maestà l’Imperatrice Diabolica.”


“…” Jie Yuan aveva un’espressione glaciale, e la sua sola presenza aveva reso l’intera stanza incredibilmente tetra e silenziosa. Osservò la ragazza di fronte a lei e rispose freddamente: “Hai finto di prendere in prestito il mio potere per complottare contro i tuoi nemici. Ora che sono davanti a te, non hai paura?”


La percezione spirituale di Jie Yuan era formidabile, e avvertiva che la ragazza di fronte a lui non stava fingendo di essere coraggiosa. Non aveva davvero paura di lei, e un’indifferenza simile era scioccante.


“Al massimo mi può uccidere, perché dovrei avere paura di lei?” rispose a bassa voce Xia Qingyue.


Jie Yuan aggrottò la fronte e i suoi occhi neri rimasero immobili. Quella era la prima volta, oltre a Yun Che, che un essere umano suscitava il suo interesse: “Lo Splendido Fisico dei Nove Misteri e il Gelido Cuore di Vetro nella stessa persona. Non ho mai visto una creatura così strana, neppure nella mia era, eppure questi due poteri sono davvero comparsi nel corpo di una donna mortale, per di più ora che l’aura dell’universo è così torbida e debole. Sono davvero sorpresa.”


Xia Qingyue: “…”


Jie Yuan distese una mano verso Xia Qingyue e disse con un tono gelido, che avrebbe trafitto il cuore di chiunque: “Anche se odio il Potere degli Dei Lunari dentro di te, come persona… hai davvero catturato il mio interesse!”


Un bagliore nero avvolse inaspettatamente le sue dita, e una sfera di Energia Misteriosa nera scese dall’alto, avvolgendo Xia Qingyue.


Xia Qingyue si sentì immediatamente come se fosse precipitata in una prigione di ghiaccio, e oppose resistenza tremando dalla testa ai piedi. Ma la voce di Jie Yuan risuonò nella sua mente: “Se vuoi che la tua anima rimanga danneggiata, opponiti pure quanto vuoi!”


“…” Xia Qingyue smise gradualmente di resistere, rassegnandosi al suo destino, e chiuse gli occhi.


Un’aura oscura penetrò rapidamente nella sua anima… ma subito dopo, non appena ne raggiunse la parte più profonda, si fermò di colpo e poi scomparve all’istante senza lasciare traccia.


“Tu…” la mano di Jie Yuan rimase pietrificata a mezz’aria, l’espressione sul suo volto mutò radicalmente e le sue diaboliche pupille nere rimasero puntate a lungo su di lei.


“?” Xia Qingyue indietreggiò debolmente di un passo, ansimando disperatamente.


Sapeva che l’Imperatrice Diabolica Colpo Celeste Nemesi dei Diavoli stava leggendo i suoi ricordi, ma non sapeva perché avesse avuto una reazione del genere.


“Xia Qingyue,” Jie Yuan urlò il suo nome: “In tutta la mia vita, non ho mai visto qualcuno dal fato così doloroso… persino io, che ho sopportato la tragedia d’essere esiliata dal Caos Primordiale, provo pena per te!”


Xia Qingyue: “…”


“La parte peggiore è che, quando finalmente l’hai percepito, hai davvero deciso di accettarlo?” lo sguardo di Jie Yuan divenne ancora più cupo: “L’hai scelto perché credevi di non potervi semplicemente resistere, o perché…”


Non finì la frase, e Xia Qingyue raddrizzò la schiena, per poi chiedere a bassa voce: “Di cosa sta parlando, Sua Maestà? Non capisco.”


“Ah, davvero non capisci, o forse non vuoi capire?” Jie Yuan rise con compassione: “Ma grazie a te, ora conosco un segreto che non avrei dovuto scoprire… Haha, questa cosa che noi chiamiamo Destino è davvero strana, davvero strana.”


Xia Qingyue: “??”


Un segreto che lei non avrebbe dovuto scoprire? Le parole di Jie Yuan confusero terribilmente Xia Qingyue.


Jie Yuan si voltò e si abbandonò a un sospiro, dal significato imperscrutabile. Proprio quando Xia Qingyue pensava che stesse per andarsene, il suo tono si fece gradualmente più gentile, mentre le diceva: “Seguimi, voglio portarti in un posto.”


……………………..


Jie Yuan accompagnò Yun Che fuori dall’arca misteriosa quando raggiunsero il Regno della Canzone Glaciale, e diede un’occhiata al paesaggio perennemente avvolto dalla neve. Rimase momentaneamente senza parole, e non distolse lo sguardo dal panorama per parecchio tempo.


“Jin Yue, questa è la prima volta che visita il Regno della Canzone Glaciale, giusto?” disse Yun Che, con un sorriso: “Perché non rimane qui qualche giorno per svagarsi? Dopotutto, Qingyue non le ha ordinato di tornare subito da lei.”


Jie Yuan si voltò e scosse delicatamente la testa: “Questa servitrice la ringrazia per l’invito, Giovane Maestro Yun. Ma mi sentirei a disagio se rimanessi lontana dalla Maestra così a lungo.”


“Mi congedo… le auguro ogni bene, Giovane Maestro.”


Jie Yuan era leggermente riluttante, ma se ne andò comunque senza esitare. Yun Che era piuttosto invidioso… si era allontanata da Xia Qingyue solo per poco, eppure aveva già cominciato a sentirsi a disagio. Si può sapere come diavolo addestra le sue servitrici?


Meno male che io ho Xian’er al mio fianco, Umpf, così non ho nulla da invidiarle!


Yun Che non poteva che sogghignare ogni volta che ripensava a Feng Xian’er, che era sempre così ubbidiente, amorevole, affascinante e che lo adorava sinceramente. Anche se aveva lasciato la Stella Polo Blu solo da qualche giorno, desiderava già molto tornarci.


Considerata la situazione, se avesse deciso di tornare sulla Stella Polo Blu non avrebbe dovuto essere cauto quanto in passato.


Tornò alla setta della Fenice di Ghiaccio ed entrò subito nella Sala Sacra.


Al suo interno c’era solo Mu Feixue, non vide Mu Xuanyin da nessuna parte.


Mu Feixue era seduta in silenzio, come un loto sbocciato con orgoglio. La scena era così bella che avrebbe tolto il fiato a chiunque, eppure era anche così fredda da far rabbrividire. Nonostante il ritorno di Yun Che, rimase indifferente e si limitò a lanciargli un’occhiata, per poi distogliere lo sguardo.


“Feixue.” Yun Che si guardò intorno e le chiese: “Dov’è la Maestra?”


“Al momento sta coltivando.” Rispose Mu Feixue: “Non potrai incontrarla prima di domani.”


“Oh.” Rispose Yun Che, che poi si sedette distrattamente e cominciò a riflettere in silenzio su tutto ciò che era accaduto negli ultimi giorni. Aveva troppe cose per la testa, era ancora incredibilmente confuso, e passò parecchio tempo prima che riuscisse lentamente a calmarsi.


Il ritorno dell’Imperatrice Diabolica…


Jasmine e Caizhi nascoste nel Regno Divino dell’Inizio Assoluto…


Come avrebbe dovuto comportarsi con Jasmine, ormai diventata l’Infante Diabolico, e in che modo far sì che il resto del mondo la accettasse…


Ciò che era accaduto a Shen Xi… l’Imperatore del Drago non aveva scoperto il loro “segreto”, vero? Ma a meno che Shen Xi avesse deciso di dirgli la verità, era impossibile che lui l’avesse scoperto.


Inoltre, pensando a problemi più immediati, come farò a spiegare alla Maestra la faccenda di Qianye Ying’er…


………………


Oltre a tutto questo, c’era anche un altro problema, che sembrava ancora più grave di tutti gli altri…


Che regalo posso fare a Wuxin!


Yun Che non voleva mai più rivedere lo sguardo terribilmente deluso con cui lo aveva fissato l’ultima volta.


Inoltre, quando si era reso conto di aver infranto quella promessa fatta a lei, si era sentito molto peggio di ogni altra volta che l’aveva fatto… era come se avesse commesso un crimine inaccettabile, che neppure lui stesso riusciva a perdonarsi.


Quindi, cosa potrei regalarle…


Giade spirituali, tesori preziosi, o cristalli divini del Regno degli Dei?


Ma tutto questo si può anche comprare, e sono idee troppo banali…


Una Pietra Illusoria del Vuoto?


Non appena ci pensò, prese inconsciamente in mano la sua Pietra Illusoria del Vuoto, ma poi la mise via in silenzio… anche se poteva salvare la vita in qualsiasi situazione e sarebbe stato un dono perfetto per Wuxin, gli era stata regalata da Caizhi. Se l’avesse donata a sua volta a Wuxin e Caizhi l’avesse scoperto, sicuramente l’avrebbe preso a pugni fino a ucciderlo.


E se le regalassi un’arma?


La sua percezione spirituale entrò nella Perla del Veleno Celeste… tutte le sue spade rare ed eleganti erano già state divorate da Hong’er. Le armi che gli restavano non solo avevano un aspetto poco aggraziato e inadatto a una ragazza, ma erano anche troppo potenti perché Wuxin riuscisse a controllarle.


Forse dovrei fare un’altra visita al Regno degli Dei Lunari. Sicuramente avranno qualcosa di affascinante e particolare lì, no?


O forse, dovrei farmi consegnare qualcosa da Qianye Ying’er? Mnn… no, non è realistico! Qianye Ying’er sicuramente avrà lasciato tutti i suoi tesori migliori nel Regno del Brahma prima di partire per il Regno degli Dei Lunari. Ed è anche molto probabile che abbia sigillato tutti i sui ricordi collegati ai segreti più proibiti.


Anche se Mu Feixue era rimasta in silenzio per tutto il tempo, di tanto in tanto aveva lanciato qualche occhiata a Yun Che. Aveva notato che corrugava continuamente la fronte, aveva un’espressione sconsolata e qualche volta scuoteva la testa. Era incredibilmente strano, come se stesse riflettendo attentamente su un grave problema.


“A cosa stai pensando?” sembrò che si fosse lasciata sfuggire per sbaglio quelle parole, ma che ormai fosse troppo tardi e non potesse rimangiarsele.


Yun Che si voltò verso di lei e rispose: “Prima di partire per il Regno degli Dei, ho promesso a mia figlia che le avrei portato un regalo al mio ritorno a casa. Ma per via dell’Imperatrice Diabolica Colpo Celeste Nemesi dei Diavoli, ci sono tornato prima del previsto e mi sono completamente dimenticato della promessa.”


Mu Feixue: “…”


“Quindi, stavolta devo assolutamente ricordarmi, a qualsiasi costo. Solo che…” Yun Che si grattò la nuca: “Non ho idea di cosa regalarle.”


“Lei è la mia prima figlia, quindi non riesco davvero a pensare a cosa potrebbe piacere a una bambina della sua età.” Mentre Yun Che continuava a tormentarsi, all’improvviso i suoi occhi si illuminarono, si voltò verso Mu Feixue e le chiese: “Oh, giusto, Feixue, tu conosci il Regno degli Dei molto meglio di me, hai qualche idea?”


Mu Feixue si voltò leggermente a lato e non incrociò direttamente il suo sguardo, mentre rispondeva: “Hai mai sentito parlare delle Pietre dell’Immagine Eterna?”


“Pietre dell’Immagine Eterna?” Yun Che scosse la testa: “No.”


“Le Pietre dell’Immagine Eterna sono delle speciali pietre misteriose dell’Immagine.” Nei meravigliosi occhi di Mu Feixue brillarono dei riflessi glaciali, e il suo tono era freddo ma limpido: “Una normale pietra misteriosa dell’Immagine ha una durata limitata, e anche quelle di grado più alto riescono a resistere solo per circa mille anni, poi l’immagine che vi è impressa scompare. Quindi, a meno che venga registrata su un’altra Pietra prima che quella originale vada in frantumi, l’immagine va persa per sempre. Inoltre, una normale pietra misteriosa dell’Immagine ha una piccola probabilità di rompersi casualmente e senza preavviso, facendo così sparire anche l’immagine che vi è impressa.”


Yun Che era intrigato dalla spiegazione di Mu Feixue e rispose: “Dal loro nome, immagino che le Pietre dell’Immagine Eterna possano registrare un’immagine per sempre, senza mai rompersi?”


Mu Feixue annuì delicatamente: “Noi esseri umani cambiamo ogni giorno, e le ragazzine della sua età più di chiunque altro. Una volta cresciuta, non potrà mai più tornare bambina. Il vostro rapporto di padre e figlia è pieno d’amore, se potessi registrare un’immagine di voi due in un momento della vita quotidiana, per sempre… per lei, sarebbe sicuramente un regalo meraviglioso.”


“…” Yun Che ormai era convinto, così ci pensò per un attimo, poi i suoi occhi si illuminarono e chiese: “Dove posso comprare o trovare una Pietra dell’Immagine Eterna?”


“Le Pietre dell’Immagine Eterna sono artefatti antichi, che nella nostra era è impossibile creare. Quindi, sono rare e difficili da trovare.” Mu Feixue lo osservò ancora.


Considerando le caratteristiche uniche delle Pietre dell’Immagine Eterna, chi ne possedeva una non aveva motivi per cui cederla ad altri, perciò ottenerne una era molto difficile. Yun Che rifletté ancora un po’, poi disse: “Allora, credo che andrò a cercarne una nel Regno del Mistero Celeste.”


“Non ce ne sarà bisogno,” rispose Mu Feixue: “Per tua fortuna, io ne ho una.”


Distese una candida mano, che stringeva fra le dita una sfera di levigata e pregiata giada bianca. Era diversa da una pietra misteriosa dell’Immagine comune, perché era di un bianco simile a quello della neve, che brillava leggermente con bagliore glaciali. Era quasi identico al colore della mano candida, lucente e liscia come la seta di Mu Feixue.


Appena la osservò, Yun Che avvertì un’aura unica nel suo genere, che trasmetteva una vaga sensazione di “eternità”, straordinaria e trascendentale, eppure era chiaro che esistesse realmente.


Yun Che stava per chiedere qualcosa, ma Mu Feixue aveva già fatto scattare le sue dita di giada e la Pietra dell’Immagine Eterna disegnò un brillante arco nell’aria, finendo delicatamente fra le mani di Yun Che.


“Te la regalo.” Dopo averlo detto, Mu Feixue chiuse subito gli occhi e si concentrò di nuovo sulla meditazione, come se fosse una faccenda di poco conto.


Una sensazione unica, quell’aura misteriosa e persino un lieve calore trasmesso dal corpo di Mu Feixue… Yun Che abbassò lo sguardo senza rendersene conto: Questa è una Pietra dell’Immagine Eterna, che può catturare un singolo istante per l’eternità…


“Feixue, questa Pietra dell’Immagine Eterna è così preziosa, come posso…”


“A me non serve,” lo interruppe lei: “Ti devo la vita, considerala un modo per ripagarti.”


Yun Che ci pensò per qualche secondo, poi mise via la Pietra dell’Immagine Eterna e disse sorridendo: “D’accordo, allora accetto. Sono sicuro che piacerà un sacco a Wuxin.”


Mu Feixue non rispose, e al contrario tornò a essere fredda e silenziosa.
                                


                                

