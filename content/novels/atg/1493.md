---
weight: 1493
title: Capitolo 1493 – Lo Spirito dell’Infante Malvagio
pubDate: 2025-03-10T08:57:10.456Z
tags:
    - atg
---


Capitolo regolare, 5 in coda, 4/10 donazione
-Alstor






“Ricordi ancora quello che mi dicesti la prima volta che ci incontrammo… Dicesti di essere Jasmine l’Insanguinata, di aver ucciso un numero incalcolabile di persone e di esserti macchiata le mani con fiumi di sangue. Poi, dicesti di dover ancora uccidere molte altre persone. Sai, all’epoca, ogni volta che rilasciavi per sbaglio il tuo intento omicida, rimanevo sempre scioccato e terrorizzato.”


“Dopo essere arrivato nel Regno degli Dei, sentii raccontare anche che quando diventasti la Dea Stellare del Massacro, sterminasti ogni abitante di un Reame Stellare sottoposto al Regno degli Dei Lunari per vendicarti, uccidendo centinaia di migliaia di persone in una sola notte.”


Jasmine: “…”


“Eppure, la Dea Stellare del Massacro tornata nel Regno degli Dei anni dopo, che era chiaramente più forte di prima, non rilasciava più il suo intento omicida e il suo odio contro gli innocenti. Poi, sei stata ingannata e tradita dal tuo stesso padre, sei stata abbandonata e stavi per essere sacrificata dall’intero Regno degli Dei Stellari, ma a causa della mia morte, hai risvegliato l’Infante Diabolico al tuo interno… Tu, che avevi sofferto così tanto, ferita da tutti, avresti avuto più che diritto di odiare il mondo intero e di vendicarti, sfogando il tuo odio e il tuo rancore.”


“Eppure, non l’hai fatto. Avevi chiaramente il potere di sconfiggere chiunque, ma in questi tre anni sei sempre rimasta nascosta, e mi sembra che non abbia ucciso neanche una sola persona.”


“All’inizio, hai affrontato i quattro Reami Sovrani senza paura, uccidendo l’Imperatore degli Dei Lunari e ferendo gravemente gli altri tre Imperatori Divini. Quindi, perché all’improvviso sei fuggita e ti sei nascosta? E poi, non hai usato la Ruota dell’Infante Diabolico per seminare distruzione in preda all’odio e alla rabbia. Perché, all’inizio… pensavi che io fossi morto, ma poi ti sei ricordata che possedevo la Fiamma del Nirvana donatami dallo Spirito della Fenice e hai capito che sarei risorto. Questo è l’unico motivo per cui ti sei fermata.”


A Jasmine brillarono gli occhi, ma non si voltò verso di lui né rispose.


“La mia Jasmine è cambiata.” Sulle labbra di Yun Che comparve un lieve sorriso, e disse con affetto: “Non sei più la Dea Stellare del Massacro piena di odio e intento omicida, la Dea Stellare del Massacro che considerava tutti gli esseri viventi poco più che erbacce. Al contrario, sei diventata gentile e timorosa, persino un po’ fragile e confusa. Tuttavia, questi cambiamenti non sono avvenuti nel tuo carattere. Piuttosto, sono cambiamenti che ti sei costretta ad adottare, sopprimendo i tuoi impulsi violenti con grande difficoltà… e tutto questo, per me.”


“Mi hai messo al di sopra del tuo rancore, della tua rabbia, della tua vendetta. Senza rendertene conto, hai cominciato ad avere paura che il sangue sulle tue mani divenisse un peso anche per me, perché sapevi che qualsiasi cosa tu avessi scelto di fare, io ne avrei sicuramente affrontato le conseguenze insieme a te.”


Quando si erano incontrati anni prima, Jasmine era in effetti piena di rancore, odio e intento omicida… Odio nato dalla morte di sua madre, dalla morte di suo fratello, e dall’essere stata quasi avvelenata a morte.


Appena dopo essere diventata la Dea Stellare del Massacro, non aveva potuto uccidere Yue Wuya né Qianye Ying’er, perciò si era sfogata senza paura e senza pietà contro i Reami Stellari subordinati al Regno degli Dei Lunari e a quello del Brahma. Aveva versato fiumi e fiumi di sangue, causato un terrore sconfinato, e proiettato ombre minacciose… Ma dopo aver trascorso otto anni con Yun Che, Jasmine non aveva più attaccato nessun Reame Stellare, una volta tornata nel Regno degli Dei.


Aveva giurato di uccidere Yue Wuya e Qianye Ying’er, ma non si sarebbe mai più vendicata contro le persone innocenti legate a loro.


Come lasciava intuire il suo titolo di Dea Stellare del Massacro, all’inizio era la più apatica e assetata di sangue dei dodici, eppure col tempo era diventata gentile…


Perché, ormai, per lei il massacro e la vendetta non avevano più alcuna importanza.


Dopotutto, l’Infante Diabolico all’interno della sua anima si era risvegliato, ed era così potente da terrorizzare persino lei stessa. Aveva ottenuto la possibilità e la forza di vendicarsi… perché era diventata più potente di quanto avesse mai sognato di essere.


Avrebbe potuto uccidere Qianye… l’Imperatore del Mare Meridionale… sterminare gli altri Dei Stellari.


Ma, durante quei tre anni, pur possedendo quel potere era rimasta nascosta, tenendo sotto controllo tutte le sue emozioni negative ormai cresciute a dismisura.


Infatti, non temeva di perdere il controllo sul suo potere e sulle sue emozioni, seminando il caos per il Regno degli Dei… e non temeva la catastrofe in sé, né le conseguenze che avrebbe dovuto affrontare se l’avesse causata. Era rimasta nascosta perché sapeva che, qualsiasi avrebbe fatto, Yun Che sarebbe rimasto al suo fianco, restandovi coinvolto…


Proprio come aveva detto Yun Che, Jasmine senza neppure rendersene conto aveva cominciato a considerarlo più importante… anzi, molto più importante del suo odio, arrivando persino a metterlo prima dei suoi stessi desideri, probabilmente senza averlo realizzato.


Questo soprattutto per via di ciò che era successo tre anni prima, quando Yun Che era accorso nel Regno degli Dei Stellari completamente solo, per poi morire davanti ai suoi occhi. Questo l’aveva sconvolta così terribilmente che non avrebbe più potuto accettare né sopportare che Yun Che soffrisse ancora… soprattutto se la causa del suo dolore fosse stata lei.


Jasmine, la Dea Stellare del Massacro, colei che possedeva il potere del malvagio Infante Diabolico, aveva scelto di rinunciare alla vendetta.


Dopo quell’evento, tutti i Reami Sovrani delle regioni Orientale, Occidentale e Meridionale avevano mobilitato tutte le loro forze. L’Imperatore del Drago in persona aveva guidato quella squadra d’élite, senza esitare a ordinare anche ai Reami Inferiori, Intermedi e Superiori di trovare Jasmine a qualsiasi costo e il prima possibile. Infatti, temevano che dopo essere guarita e aver recuperato le energie, Jasmine avrebbe sicuramente devastato con una terribile catastrofe l’intero Regno degli Dei.


Tuttavia, in quei tre interi anni, non erano riusciti a trovare Jasmine, ma non si era neppure verificato ciò che temevano.


Persino Xia Qingyue, quando gli aveva detto che l’Infante Diabolico non si era mai fatto vivo in quei tre anni, era chiaramente confusa dalla faccenda e piuttosto sospettosa.


Durante gli ultimi tre giorni, Jasmine non si era fatta vedere. Nel frattempo, Yun Che era rimasto seduto in silenzio. Mentre ripensava a tutto ciò che Jasmine aveva passato, capì senza quasi rendersene conto molte cose che aveva sempre ignorato… Compreso il motivo per cui lei era rimasta nascosta.


“…” Jasmine si morse il labbro inferiore ancora più forte, ma si rifiutò comunque testardamente di voltarsi verso di lui.


“Adesso, tutti ti chiamano ‘l’Infante Diabolico’ e ti temono… ma mi va bene.” Disse Yun Che, scuotendo la testa con decisione e stringendo le sue dita intrecciate a quelle di lei: “La tua forza, il tuo aspetto, il tuo nome, il tuo carattere… non mi importa, anche se tutto questo è cambiato, rimarrai per sempre la mia Jasmine, che non voglio perdere per nulla al mondo… non importa cosa accada, questo non cambierà mai.”


Jasmine si voltò leggermente, lasciandogli quasi intravedere il suo profilo, stringendo con forza i denti. Poi, finalmente disse con la voce tremante: “Non capisci… non capisci cosa significa davvero… essere l’Infante Diabolico… non capisci che… se rimarrai al mio fianco, anche tu verrai considerato un eretico e sarai odiato dal mondo intero…”


“Non è vero, lo capisco. Ma non importa cosa il mondo pensi di te, perché mai dovrebbe importarci?” disse a bassa voce, distendendo l’altra mano: “Se possedere l'Energia Misteriosa Oscura ti rende un Diavolo, allora sono un Diavolo anche io. E poi, sei stata la prima in assoluto a sapere che io fossi un ‘Diavolo’, eppure non mi hai mai odiato per questo.”


“Non è lo stesso.” Rispose Jasmine, scuotendo la testa: “Il potere dell’Infante Diabolico è il pinnacolo di tutta l’Oscurità, l'Energia Misteriosa Oscura di più alto livello al mondo, e in passato ha davvero già posto fine a un’Era. È anche il principale motivo per cui ora il Regno degli Dei odia e disprezza così tanto l'Energia Misteriosa Oscura. Ormai, l’Infante Diabolico si è risvegliato e, finché rimarrò in vita, tutti saranno sempre terrorizzati e mi daranno la caccia.”


“Io… non ti sto evitando. Al contrario, anche lasciando perdere il fatto che ora possiedo il potere dell’Infante Diabolico, anche se fossi completamente impazzita e fossi diventata un vero e proprio mostro, sono sicura che saresti comunque venuto a cercarmi. Ma, considerata la situazione in cui ti trovi, in questo momento se restassi con te sarebbe una pessima decisione. Infangherei irrimediabilmente il tuo titolo di Messia e di Giovane Divino.”


Era chiaro che Jasmine, pur restando nascosta nel Regno Divino dell’Inizio Assoluto per tutto il tempo, aveva raccolto segretamente molte informazioni su ciò che stava accadendo.


Dopo che lei aveva risvegliato l’Infante Diabolico, il suo Spirito aveva cominciato lentamente a recuperare i suoi ricordi. Quindi, Jasmine aveva scoperto molti antichi segreti prima ancora di Yun Che, e anche adesso ne conosceva molti più di lui.


“Non ho paura e non mi importa!” rispose Yun Che, senza esitare: “Jasmine, sei così intelligente, sicuramente capirai molto bene una cosa. Preferirei diventare nemico di tutto il mondo, piuttosto che non poterti mai più rivedere. Sei davvero così spietata da farmi soffrire per una tortura così crudele?”


“Ti dovrebbe importare!” disse Jasmine, cercando di usare un tono più duro: “Non hai guadagnato facilmente il prestigio e lo status di cui godi attualmente nel Regno degli Dei. E poi, devi esserci riuscito anche grazie all’impegno di molte altre persone! Come se non bastasse, il tuo futuro non riguarda solamente te stesso. Non dimenticarti delle tue mogli e della tua famiglia. Non dirmi che saresti disposto a sacrificare tutto ciò che hai solo per me…”


Yun Che: “…”


“La prima volta che ci incontrammo, avevi solo sedici anni. Allora, eri ancora un ragazzino, quindi potevi permetterti di essere impulsivo. Ma ora, non importa di cosa si tratti, devi sempre prendere la decisione più razionale. Soprattutto perché… tre anni fa, sei già stato egoista e avventato per me, è abbastanza… abbastanza per almeno dieci vite… Non devi assolutamente mai più fare nulla del genere per me… Altrimenti, preferirei morire qui, anche se così non potremmo mai più rivederci!”


Jasmine stava tremando leggermente, e non smise per parecchio tempo dopo aver finito di parlare.


Non stava fuggendo da Yun Che. Stava fuggendo dal dolore che gli aveva causato.


Lei, che un tempo era fredda e spietata, che non aveva mai temuto nulla, dopo essere diventata ancora più potente era diventata “codarda”.


“Jasmine,” disse Yun Che a bassa voce: “Capisco bene tutto ciò che hai detto. Ma so anche che la situazione non è realmente così tragica e disperata come la dipingi. Perché ora, i Reami Sovrani non sono più i padroni del Caos Primordiale. L’universo ormai appartiene solo all’Imperatrice Diabolica Colpo Celeste Nemesi dei Diavoli! A un Diavolo!”


“Quando l’Imperatrice Diabolica Colpo Celeste Nemesi dei Diavoli è tornata, tutti loro hanno chinato il capo e si sono inginocchiati. Non hanno osato mostrarle la minima mancanza di rispetto, figurarsi opporre resistenza o dare voce al loro disprezzo.”


“Perché sapevano bene di non avere alcuna possibilità di resistere all’Imperatrice Diabolica Colpo Celeste Nemesi dei Diavoli, quindi sono stati costretti a promettere di servirla.” Rispose Jasmine, chiudendo gli occhi: “Ma io come posso essere paragonata all’Imperatrice Diabolica Colpo Celeste Nemesi dei Diavoli?”


“E allora, se l’Imperatrice Diabolica Colpo Celeste Nemesi dei Diavoli ordinasse di tollerare la tua esistenza?” quando lo disse, Yun Che sorrise. Continuò, con estrema sicurezza: “Ovviamente, non potranno che obbedirle ciecamente, nessuno si opporrà.”


“Un tempo la Ruota dell’Infante Diabolico apparteneva ai Diavoli, quindi non c’è motivo per cui l’Imperatrice Diabolica Colpo Celeste Nemesi dei Diavoli dovrebbe odiarti. E poi…”


Prima ancora che Yun Che finisse la frase, una voce acuta raggiunse improvvisamente le sue orecchie: “Umpf, la Maestra ha perfettamente ragione, sei davvero un tremendo idiota!”


Yun Che si interruppe di colpo e si guardò frettolosamente intorno: “Chi è? Chi ha parlato!?”


Una nube di densa energia nera cominciò improvvisamente a condensarsi alle spalle di Jasmine. Vi si poteva intravedere una sagoma incredibilmente piccola ed esile, alta circa sessanta centimetri, ma era troppo sfocata per distinguerla chiaramente. Yun Che riuscì a vedere bene solo un paio di lunghi e sottili occhi neri, che sembravano profondi quanto un abisso: “Ora come ora, la persona di cui la Maestra si preoccupa di più in assoluto è proprio l’Imperatrice Diabolica Colpo Celeste Nemesi dei Diavoli, idiota!”


“Eh…?” Yun Che fissò con gli occhi spalancati la sagoma sfocata all’interno della nube di energia nera, restando senza parole per qualche secondo. Quella voce sembrava acuta e delicata come quella di un bambino, e dava anche l’impressione di avere un tono innocente di un ragazzino.


“Chi ti ha detto che potevi uscire!?” alla fine Jasmine si voltò, corrugando leggermente le sopracciglia.


“Wuuuuu… sei sempre così severa, Maestra.” Disse la voce acuta, con un tono piuttosto mortificato.


“Lui è…” finalmente, Yun Che riuscì a riprendersi e disse, incredulo: “Possibile che sia…”


“Sì, è l’Infante Diabolico!” rispose Jasmine.


“…” quell’affermazione scioccò ancora di più Yun Che.


La Ruota della Calamità dell’Infante Diabolico possedeva il potere oscuro più potente dell’universo, era l’apocalittico tesoro divino che aveva posto fine a un’Era. Chiunque avrebbe immaginato che il suo Spirito fosse incredibilmente feroce, crudele e spaventoso.


Ma Jasmine aveva appena confermato che quella sagoma comparsa all’improvviso era davvero l’Infante Diabolico. Tuttavia, sebbene la sua aura fosse molto strana, non dava affatto l’impressione di essere feroce e spietata. Inoltre, la sua voce, sia nel timbro che nel tono, non era affatto spaventosa né aggressiva. Anzi, a dire il vero… sembrava quasi carina?
                                        



