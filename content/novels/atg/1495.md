---
weight: 1495
title: Capitolo 1495 – Lo Strano Cambiamento di Caizhi
pubDate: 2025-03-10T08:57:10.457Z
tags:
    - atg
---


Capitolo regolare, 5 in coda, 4/10 donazione
-Alstor


“Jasmine, mi stavo chiedendo, si può sapere dove hai trovato la Ruota dell’Infante Diabolico?” alla fine, Yun Che le fece quella domanda.


Jasmine piegò leggermente le ginocchia e si appoggiò contro al petto di Yun Che come una gattina assonnata, poi rispose con una voce bassa e distante: “Nel Nido del Sovrano Diabolico Moon Slaughter.”


Ormai non poteva tornare nel Regno degli Dei, e in tutto il mondo non c’era più un luogo che potesse chiamare “casa”… Anzi, bisognerebbe dire che già da quando era ancora sulla Stella Polo Blu, per lei non c’era posto migliore che al fianco di Yun Che.


“Nel Nido del Sovrano Diabolico Moon Slaughter?” esclamò Yun Che, con un’espressione incredula. Ripensando a tutto ciò che era successo in quel luogo, passò gradualmente dallo stupore alla realizzazione e mormorò: “Allora, dopo essere stata liberata dal suo sigillo e aver riottenuto la libertà, la Ruota utilizzò il corpo del Sovrano Diabolico Moon Slaughter come medium…”


“Non c’è da sorprendersi che il Sovrano Diabolico Moon Slaughter fosse riuscito a sopravvivere fino ai giorni nostri. E non c’è da sorprendersi che persino il Dio Malvagio poté solo imprigionarlo, ma non ucciderlo.”


La risposta di Jasmine cancellò completamente ciò che rimaneva del mistero riguardo al Sovrano Diabolico Moon Slaughter. Nell’Era Antica, lo spirito della Ruota dell’Infante Diabolico si era impossessato del suo corpo, utilizzandolo come medium. Così, era sopravvissuto anche dopo lo sterminio di tutti gli Dei e i Diavoli. Il Dio Malvagio lo scoprì, ma non riuscì a ucciderlo… perché ormai la vita del Sovrano Diabolico Moon Slaughter era legata alla Ruota dell’Infante Diabolico.


Anche se la Ruota aveva completamente esaurito tutta la sua energia, il Dio Malvagio non era comunque in grado di distruggerla, così poté solo imprigionare il Sovrano Diabolico Moon Slaughter.


Dopo moltissimi anni all’interno del sigillo, la Ruota perse anche il potere di possedere il Sovrano Diabolico Moon Slaughter… e il luogo in cui era intrappolato divenne precisamente il Nido del Sovrano Diabolico Moon Slaughter, il quale divenne l’unico superstite dei Diavoli – un tempo era stato il Re del Clan Diabolico Notte Eterna, ma rimase imprigionato insieme alla Ruota dell’Infante Diabolico, ormai sopita.


La Ruota dell’Infante Diabolico, quel terrificante tesoro divino conosciuto col nome di “Ruota Distruttrice del Mondo”, in realtà era sempre stata sulla Stella Polo Blu.


Così come la Perla del Veleno Celeste e lo Specchio del Samsara…


Tre dei Sette Tesori Celesti si erano ritrovati sulla Stella Polo Blu!


Su un pianeta dei piani d’esistenza inferiori, che nessuno nel Regno degli Dei conosceva! E se anche un abitante del Regno degli Dei vi fosse passato, non l’avrebbe degnato di un secondo sguardo!


“Anni fa, nel Nido del Sovrano Diabolico Moon Slaughter trovammo un frammento di giada nera dopo averlo ucciso, lo ricordi ancora?” domandò Jasmine.


Yun Che annuì: “Sì, ce l’ho con me. Sai già di cosa si tratta?”


“Quel frammento di giada nera in realtà è la prima parte dell’Arte Divina Ancestrale lasciata dalla Dea Ancestrale.” Dopo averlo detto, Jasmine si accorse che Yun Che non sembrava affatto sorpreso da quella rivelazione: “A quanto pare, lo sapevi già.”


“A dire il vero, l’ho scoperto da poco.” Rispose Yun Che. Prima di partire per il Regno degli Dei, Xiao Lingxi gli aveva detto che quella giada nera conteneva uno strano testo, chiamato Manuale della Sfida alle Leggi Naturali, eppure lui aveva scoperto solo due giorni prima che in realtà si trattava dell’Arte Divina Ancestrale, da Qianye Ying’er.”


“So anche che, nell’Era Antica, c’erano tre frammenti dell’Arte Divina Ancestrale. Il primo fu trovato dall’Imperatore Divino Heaven Punishing, Mo E, il secondo dall’Imperatrice Diabolica Colpo Celeste Nemesi dei Diavoli, e l’ultimo… incredibilmente, apparteneva al Sovrano Diabolico Moon Slaughter, è davvero strano.”


“No,” Jasmine scosse la testa: “Il terzo frammento non apparteneva al Sovrano Diabolico Moon Slaughter. Nell’Era Antica, fu il re del Clan Diabolico Notte Eterna, ma non era comunque degno neppure di sfiorare l’Arte Divina Ancestrale. In realtà, il terzo frammento apparteneva all’Infante Diabolico.”


“Eh?” Yun Che venne colto di sorpresa da quella rivelazione.


“Secondo i registri storici, due dei tre frammenti dell’Arte Divina Ancestrale appartenevano agli Dei, mentre l’ultimo ai Diavoli. Ma, in realtà, era il contrario: due appartenevano ai Diavoli, e uno solo agli Dei. Solo che nessuno sapeva esattamente chi possedesse il primo frammento. E infatti, l’inizio dell’Arte Divina Ancestrale è sempre appartenuta all’Infante Diabolico.”


“L’unico motivo per cui cadde fra le mani del Sovrano Diabolico Moon Slaughter è perché l’Infante lo possedette. Così, dopo che la Ruota ebbe esaurito le sue forze, il frammento rimase al Sovrano Diabolico Moon Slaughter. Tuttavia, probabilmente lui non sapeva neppure cosa fosse, ed è semplicemente fuori discussione che fosse in grado di leggerla. Inoltre, persino l’Infante stesso, pur sapendo che si trattava della prima parte dell’Arte Divina Ancestrale, non era capace di leggerla.”


“Quindi, neppure l’Infante Diabolico sa leggerla?” domandò Yun Che, inarcando le sopracciglia.”


“Esatto, perché l’Arte Divina Ancestrale è stata scritta con il Testo Divino dell’Inizio Assoluto. Eccetto gli Imperatori Diabolici e gli Dei della Creazione, che ereditarono parte dei ricordi della Dea Ancestrale, nessun altro essere vivente può decifrarlo.” Rispose Jasmine.


“… eccetto gli Dei della Creazione e gli Imperatori Diabolici, non c’è davvero nessun altro?” domandò Yun Che, piuttosto sovrappensiero… Era difficile credere che persino l’Infante Diabolico, un’entità un gradino al di sopra degli stessi Dei della Creazione e Imperatori Diabolici, non fosse in grado di leggere l’Arte Divina Ancestrale.


“Mn.” Yun Che annuì tranquillamente. Poi, notò la strana espressione di Yun Che e sollevò leggermente lo sguardo: “Perché me l’hai chiesto?”


“A dire il vero…” Yun Che sembrò riflettere per qualche secondo, ma poi scosse la testa e rispose: “Non è niente di importante.”


Jasmine non indagò sulla faccenda e disse: “Quel frammento dell’Arte Divina Ancestrale per te è completamente inutile, ma potresti donarlo all’Imperatrice Diabolica Colpo Celeste Nemesi dei Diavoli. Se davvero è il tipo di persona che non vuole essere mai in debito con nessuno, sicuramente ti ripagherà con un altro, enorme favore.”


Il motivo per cui Jie Yuan era caduta in trappola tutti quegli anni prima era che Mo E aveva utilizzato come esca il suo frammento dell’Arte Divina Ancestrale. Quindi, era evidente che lei desiderasse ardentemente apprenderla.


“Mn, capisco.” Rispose Yun Che, annuendo con il capo. In effetti, era un’ottima idea, quindi l’avrebbe fatto.


Lui ora aveva due frammenti dell’Arte Divina Ancestrale. E Jie Yuan possedeva l’ultimo.


Quindi, grazie ai due frammenti in suo possesso, Yun Che era molto più fiducioso di poter convincere Jie Yuan rispetto a prima… perché si trattava senza dubbio di una gigantesca pedina di scambio che avrebbe potuto offrirle mentre tentava di persuaderla a trattenere i Diavoli che sarebbero tornati nel Caos Primordiale. In effetti, probabilmente era il suo miglior asso nella manica.


A quel punto, Yun Che si ricordò improvvisamente della Ruota degli Dei Stellari che Xing Juekong gli aveva dato. Stava per prenderla, quando avvertì improvvisamente una stretta al cuore e cambiò idea.


Sarebbe stato meglio non aggiungere altri fardelli al cuore e alla mente di Jasmine. In quel momento, di sicuro non voleva sentire parlare di nulla che riguardasse Xing Juekong.


“Ho sentito dire che anche Caizhi è nascosta qui nel Regno Divino dell’Inizio Assoluto, e che non ne esce da anni.” Disse Yun Che: “Vi siete incontrate spesso?”


“…” Jasmine si irrigidì. Solo parecchi secondi dopo, riuscì faticosamente a rispondere a bassa voce: “Sì, in effetti io sono andata spesso da lei, ma non ha mai preso l’iniziativa di venire da me.”


“…” la risposta di Jasmine era esattamente quella che Yun Che temeva di sentire.


“Quella volta, vi ho costretti a sposarvi. L’ho fatto perché così, dopo la mia morte, lei si sarebbe ricordata di te, avrebbe avuto ancora una casa e una famiglia, e non sarebbe precipitata in un abisso di odio e rancore. Ma chi poteva immaginare che, in realtà, fossi stata fin troppo ingenua.”


La tragica sequenza di eventi che si era verificata durante il Rituale era stata innumerevoli volte peggiore del più terribile degli scenari immaginati da Jasmine. Persino lei aveva sottovalutato enormemente i limiti della crudeltà umana… Dopotutto, anche se di fronte a Yun Che faceva sempre finta di essere matura e astuta, in realtà aveva comunque poco più di vent’anni.


Inizialmente aveva creduto che, dopo che lei si fosse sacrificata per salvare Caizhi, questa avrebbe comunque avuto Yun Che, e lui avrebbe comunque avuto lei. Ma alla fine, entrambe erano state ingannate, tradite e quasi uccise dal loro stesso padre e dagli altri Dei Stellari, dai membri del loro stesso setta e del loro stesso Regno. Poi, Yun Che era morto e Jasmine si era trasformata nell’Infante Diabolico. Caizhi aveva visto e sopportato tutto questo, si era trattata di una vera e propria tortura. Era rimasta ancora più sconvolta di quanto chiunque potesse immaginare.


Fin dall’inizio, era sempre stata triste e affranta per la morte di sua madre, sua zia e suo fratello maggiore, già da piccola era sempre stata sull’orlo dell’abisso. Ma dopo tutto ciò che era successo quel giorno, vi era precipitata irrimediabilmente…


“Ha già raggiunto un punto molto in profondità del Regno Divino dell’Inizio Assoluto, e continua a procedere senza sosta,” disse Jasmine a bassa voce: “Negli ultimi anni, ha affrontato un numero incalcolabile di belve primordiali, restando gravemente ferita ogni singolo giorno… In passato, dato che glielo avevo ordinato severamente, non si era mai macchiata le mani di sangue né ucciso nessuno, ma ora, quando viene sommersa da fiumi di sangue e vede la morte da vicino, rimane così indifferente da spaventare persino me.”


Yun Che: “…”


“Anche il suo Potere Stellare del Lupo si sta risvegliando a una velocità inconcepibile. Ogni volta che vado da lei, anche solo dopo un paio di mesi dalla precedente, la sua aura è completamente diversa.”


“Prima di lei, il Fratellone era stato il più potente fra tutti gli Dei Stellari del Lupo, ma la velocità con cui Caizhi sta risvegliando il suo Potere Divino è almeno… dieci volte maggiore di quella del Fratellone.”


Quella straordinaria compatibilità fra Caizhi e il Potere Stellare del Lupo e la sua incredibile velocità di crescita, semplicemente terrificante, non avevano affatto rallegrato Jasmine. Anzi, la facevano solo sentire sempre più preoccupata.


“Andiamo da lei insieme,” propose Yun Che: “Facciamole vedere che sono vivo e vegeto, e che il tuo cuore e la tua mente non sono affatto influenzati dalla Ruota, che sei ancora la sua sorellona che si preoccupa per lei e le vuole bene. Sicuramente…”


“No.” Jasmine, però, rifiutò: “Si trova in un luogo dove tu non puoi ancora andare. E poi… alcune volte, mi sono accorta che lei aveva percepito la mia presenza, eppure non mi ha mai chiamata, né è mai venuta da me. Al contrario, mi ha sempre ignorata, cercando di allontanarsi ancora di più.”


“Perché?” Yun Che divenne parecchio scuro in volto.


“Quando vorrà incontrarci, quando vorrà lasciare questo luogo, lo farà. Prima di allora, non disturbiamola e non cerchiamo di costringerla.” Jasmine chiuse gli occhi, e la sua fievole voce divenne molto cupa.


…………………..


Nello stesso istante, in qualche luogo sconosciuto nelle profondità del Regno Divino dell’Inizio Assoluto.


Drip.


Una goccia d’acqua fredda cadde su un volto delicato ma impertinente, un volto immacolato e perfetto. La giovane ragazza aprì gli occhi, assonnata, poi distese il suo esile corpo raggomitolato ai piedi di un antico albero e si tirò su a sedere, sollevando leggermente lo sguardo per osservare il cielo grigio.


“Piove…” sussurrò fra sé e sé, mentre i suoi occhi socchiusi erano ancora velati dal sonno.


Un vento freddo soffiò contro di lei, facendo danzare la sua gonna multicolore come un gruppo di farfalle dalle ali arcobaleno… solo che tutto, intorno a lei, nel raggio di cinque chilometri, di dieci chilometri… anzi, il mondo intero intorno a lei… non era altro che una sconfinata landa grigiastra, perciò lei era l’unica punta di colore in quel paesaggio desolato.


Eppure, quella punta di colore era piena di un’infinita solitudine.


Boom! Boom! Boom! Boom!


Il terreno si fratturò e le montagne tremarono, mentre una gigantesca creatura sfrecciava fuori dalle viscere della terra. Scattò verso quella ragazza dagli abiti variopinti, indescrivibilmente piccola e insignificante in confronto ad essa, ma che stava rilasciando un’aura che l’aveva messa a disagio.


L’intero corpo della creatura era grigio come la cenere, dello stesso identico colore di quel mondo. Sembrava fatta di pietra calcarea, e il suo ruggito era così spaventosamente potente da poter spegnere una stella.


La ragazza non si spaventò. I suoi occhi rimasero opachi e distaccati e, in un istante, il suo corpo simile a una farfalla multicolore si lasciò alle spalle un’immagine residua illusoria, scomparendo subito dopo.


BOOM—————


Una delle sue candide, delicate ed esili mani, che sembravano fatte di neve, toccò il petto dell’enorme belva, facendovi esplodere contro un’immensa sagoma di un lupo, ancora più grande della creatura stessa.


SZZ!!


Fu come se un arco di fulmini azzurri avesse attraversato il cielo. In un singolo istante, il cielo grigio si divise improvvisamente in due, con al centro una crepa celeste che si distendeva a perdita d’occhio, come se avesse fratturato l’intera volta celeste…


Quelli erano lo spazio e il cielo del Regno Divino dell’Inizio Assoluto, innumerevoli volte più resistenti di quelli del Regno degli Dei.


Il ruggito della gigantesca belva si interruppe. All’interno della brillante immagine del lupo e sotto al cielo lacerato in due, sembrò pietrificarsi a mezz’aria, poi esplose all’improvviso in innumerevoli pezzi… creando una pioggia di sangue scarlatto ancora più terrificante di una violenta tempesta.


SHAA——


Mentre la pioggia di sangue inzuppava e macchiava le vesti variopinte della ragazza, un fetore estremamente acre e pungente permeò l’aria. Eppure, lei rimase immobile nel mezzo di quell’orrenda pioggia, senza provare a evitarla o bloccarla. Al contrario, distese lentamente una mano e guardò le sue dita, ormai cremisi. La freddezza nei suoi occhi, così brillanti da far sembrare che vi fossero incastonate delle stelle, era semplicemente sconcertante.


“Non è ancora abbastanza… non è ancora abbastanza…” mormorò a bassa voce.


La tempesta di sangue alla fine si fermò e le grida di innumerevoli belve scappate in preda al terrore riecheggiarono in lontananza… quelle pericolose bestie del Regno Divino dell’Inizio Assoluto, belve primordiali che ogni mortale temeva, quando avevano percepito l’aura di quella ragazza avevano provato un orrore senza precedenti.


“Sorellona… aspettami…” mormorò a bassa voce, con un tono così distaccato da far sembrare che stesse ancora dormendo: “Tutte quelle persone che ti hanno fatto del male… le ucciderò tutte… dalla prima… all’ultima… le ucciderò tutte… dalla prima all’ultima…”


“Dalla prima… all’ultima…”


Mentre sussurrava quelle parole, la mano ricadde lentamente lungo il suo fianco, e nei suoi occhi comparve un minaccioso bagliore blu… solo che quel bagliore, che rappresentava il Potere Stellare del Lupo, non era più meraviglioso e splendente come un tempo, ma conteneva una leggera sfumatura nera, incredibilmente minacciosa.


Una sfumatura che solo l'Energia Misteriosa Oscura possedeva!
                                


                                



