---
weight: 1499
title: Capitolo 1499 – Wuxin, Gemma del Suono (2)
pubDate: 2025-03-10T08:57:10.457Z
tags:
    - atg
---


Capitolo sponsorizzato! Grazie mille Federico! 1 in coda, 4/10 donazione
-Alstor


“Yuechan, si può sapere cos’è che Wuxin mi ha preparato?”


Yun Wuxin se n’era andata da poco, ma Yun Che era già impaziente.


Chu Yuechan gli lanciò un’occhiata e rispose: “Ti piacerà.”


“Emmm…” Yun Che fu costretto a non fare altre domande. Tuttavia, non per questo era meno curioso.


“Com’è andata con quella faccenda che ti ha tenuto occupato?” domandò Chu Yuechan: “Non ci hai mai spiegato nulla nei dettagli, quindi abbiamo capito che non volevi farci preoccupare… è qualcosa di molto grave, vero?”


“Mn… sì, è una faccenda seria, e sicuramente molto più grave di quanto tutti voi possiate immaginare.” Yun Che annuì, poi però sorrise tranquillamente: “Ma non preoccuparti, anche se dovesse andare tutto per il peggio, noi e questo pianeta saremo al sicuro.”


“Oh?” Lo sguardo di Chu Yuechan divenne leggermente dubbioso.


“Di sicuro non sapete quanto è speciale questo nostro piccolo pianeta, così minuscolo in confronto al vasto universo. In ogni caso, non c’è assolutamente nulla di cui vi dobbiate preoccupare. Anzi, se riuscissi a ottenere un risultato relativamente positivo…” disse Yun Che, in tono speranzoso: “Forse potrei anche portare Wuxin e tutti voi nel Regno degli Dei, quando sarà il momento opportuno. Sono sicuro che a Wuxin piacerà il Regno della Canzone Glaciale, considerato quanto ama Asgard Nuvola Gelida.”


“Ed eccetto imprevisti, scopriremo come andrà a finire tutta questa faccenda tra circa un mese.”


“Ma se è un problema così urgente, perché sei già tornato?”


“Ovviamente, perché fra pochi giorni ci sarà un evento ancora più importante.” Yun Che guardò in lontananza e disse: “Fra tredici giorni, mio nonno compirà settant’anni.”


“Durante il suo sessantesimo compleanno, ero intrappolato nell’Arca Primordiale Misteriosa. Non solo non ho potuto festeggiarlo, ma gli ho anche causato molto dolore. Ecco perché, stavolta, organizzerò di persona la festa.”


“Capisco…” Chu Yuechan annuì.


Xiao Lie non era il suo nonno biologico, ma chiunque lo conoscesse bene sapeva quanto fosse stato importante nella sua vita… non si trattava di un semplice debito di gratitudine per averlo cresciuto.


“Quella donna di poco fa, quella che si chiama Qianye, è…” Chu Yuechan inarcò leggermente le sopracciglia. L’aura di Qianye Ying’er era così spaventosa che lei non si era ancora ripresa dalla paura e dal senso di soffocamento.


“Sì, è la donna ti cui ti ho già parlato… Qianye Ying’er.” Rispose Yun Che.


“Cosa!?” esclamò Chu Yuechan, scioccata. Anni prima, Yun Che le aveva descritto Qianye Ying’er come la donna più terrificante del Regno degli Dei. Era stata lei che l’aveva quasi spinto in una situazione disperata e senza via d’uscita.


“Non preoccuparti, per una serie di motivi sono riuscito a impiantare un Marchio dello Schiavo nella sua anima. Ora, non è altro che una mia schiava fedele.” La tranquillizzò Yun Che, sorridendo. Chiaramente, la sua precedente risposta aveva spaventato Chu Yuechan, perché in quel momento Qianye Ying’er si trovava con Yun Wuxin.


“Il Marchio… dello Schiavo?” Chu Yuechan sembrò ancora più stupita, ma la sua espressione si fece rapidamente fredda e accondiscendente. Non era mai stata una persona compassionevole o dalla morale troppo rigida: “Credo che non ci sia nessuno di migliore su cui usare un Marchio Spirituale proibito.”


All’improvviso, Chu Yuechan sembrò ricordarsi di qualcosa e fissò Yun Che in silenzio: “Tu… non le hai fatto nulla, vero?”


“No, no!” Yun Che scosse immediatamente la testa e rispose con un tono assolutamente sicuro: “Certo che no!”


“Davvero?” Chu Yuechan rimase sinceramente sorpresa da quanto Yun Che sembrasse calmo e onesto: “Non è da te.”


“Hahaha.” Yun Che si avvicinò e abbracciò Chu Yuechan con entrambe le braccia: “Perché mai dovrei abbassarmi a toccare un mostro crudele, quando ho qui la mia Piccola Fata?”


“…”


………………………………………


Come promesso, Yun Che cominciò a organizzare la festa per il settantesimo compleanno di Xiao Lie. Sapeva che non gli piacevano le attenzioni eccessive e il rumore, perciò preparò tutto con una certa sobrietà e consegnò gli inviti soltanto a poche persone. Anche se la festa sarebbe stata molto semplice, Yun Che si occupò personalmente di tutta l’organizzazione e si impegnò al massimo.


Era la prima volta che organizzava una festa di compleanno per Xiao Lie. Sperava di poter ripagare Xiao Lie di almeno un briciolo di tutto ciò che aveva fatto per lui nel corso degli anni.


Di giorno, lavorava duramente con Xiao Yun per preparare tutto. Ma la notte, non evitava mai di cedere alla sua natura lasciva e si godeva appieno le sue molte mogli. Sapeva da ormai molto tempo che il suo Sangue del Dio Drago era probabilmente una delle principali cause del suo desiderio sessuale così elevato.


Probabilmente…


Inoltre, tenne sempre Qianye Ying’er a una certa distanza, così da impedirle di spiarlo o di scoprire la sua “vera natura”… come minimo, si poteva dire che quando era con Qianye Ying’er fingesse sempre di avere una vita noiosa e monotona!


Tuttavia, non aveva idea del fatto che ogni giorno Yun Wuxin e Qianye Ying’er intrattenessero valanghe di strane conversazioni.


Yun Wuxin: “Zietta Qianye, perché chiami sempre il papino ‘Padrone’? Suona davvero strano.”


Qianye Ying’er: “Perché il Padrone ha impiantato un Marchio dello Schiavo nella mia anima. Per i prossimi mille anni, dovrò obbedire a ogni suo ordine.”


Yun Wuxin: “Marchio dello Schiavo? Cos’è? Non sembra una cosa bella. Zietta Qianye, allora tu… non vuoi davvero chiamare ‘Padrone’ il papino, giusto?”


Qianye Ying’er: “Il Padrone è riuscito a incidere il Marchio dello Schiavo nella mia anima perché è molto forte. Il mio consenso non ha alcuna importanza.”


Per via dell’ordine di Yun Che, Qianye Ying’er rispondeva sempre con sincerità e serietà alle domande di Yun Wuxin.


“Quindi, questo significa che il papino è straordinario anche in quel luogo chiamato Regno degli Dei?” gli occhi di Yun Wuxin si illuminarono.


“Mn. Il Padrone è una persona molto speciale e incredibile… si potrebbe anche dire che sia la persona più speciale dell’universo.” Rispose Qianye Ying’er.


“Hehehehehehe…” Yun Wuxin divenne gioiosa, e l’immagine che aveva di suo padre divenne ancora più misteriosa e fantastica di prima. Si intrecciò le dita delle mani e chiese, impaziente: “Dimmi, credi che al papino piacerà il regalo che ho preparato?”


“Sì, gli piacerà.” Rispose senza esitare Qianye Ying’er: “Il Padrone è fin troppo legato ai suoi familiari e alle persone che ama. Adorerà qualsiasi regalo gli farai, perché saprà che l’hai preparato mettendoci tutto il cuore e tutto il tuo amore.”


“Mn! Anche la mamma e la maestra mi hanno detto la stessa cosa!” rispose Yun Wuxin, poi fissò la maschera dorata di Qianye Ying’er: “Zietta Qianye, vorrei vedere il tuo volto. Posso?”


“Il Padrone mi ha ordinato di non toglierla mai senza il suo esplicito permesso.” Rispose Qianye Ying’er.


“Solo per una volta, per favore? Sono davvero curiosa.”


“Non posso disobbedire a un ordine del Padrone.”


“… come sei severa.” Yun Wuxin arricciò le labbra, delusa, poi le fece un’altra domanda: “Dimmi… il papino ha detto che sei molto forte. Sei più forte anche di lui?”


“…Sì.” Rispose Qianye Ying’er.


“Wah!” Yun Wuxin esclamò dalla sorpresa: “Puoi farmi vedere quanto sei forte, di preciso?”


“No, non posso.” Rispose Qianye Ying’er.


“Ah? Perché?”


“Perché questo pianeta è troppo fragile. Se rilasciassi tutto il mio potere, finirei sicuramente per distruggerlo.” Rispose schiettamente Qianye Ying’er.


Yun Wuxin: “???”


……………………………


“Ecco, adesso è finito!”


Disse Yun Wuxin, stringendo qualcosa fra le mani con cautela. Tra le sue dita si poteva intravedere una luce colorata, che filtrava oltre di esse e si rifletteva nei suoi occhi.


Si poteva tranquillamente dire che avesse messo tutto il suo cuore nel regalo che stringeva fra le mani. Era la prima volta che si impegnava così tanto e impiegava così tanto tempo a prepararne uno.


“Domani sarà il compleanno del nonno, per il papino è molto importante. Credi che dovrei dargli questo regalo oggi o domani, dopo la festa?”


Qianye Ying’er, al suo fianco, rispose: “Se aspettassi, potrebbe esserci qualche imprevisto. Meglio darglielo il prima possibile.”


Qianye Ying’er era una donna estremamente prudente e razionale, e ovviamente non era affatto nel suo carattere cercare di far felice una bambina. In effetti, nel suo vocabolario c’erano ben poche parole per descrivere le emozioni. Tuttavia, Yun Wuxin negli ultimi giorni si era già abituata a quel suo freddo modo di parlare, perciò dopo averci pensato per qualche secondo rispose: “Mn! Hai ragione! È già capitato spesso che il papino dovesse partire senza neppure il tempo di avvisarci. Se andasse via di nuovo… andiamo subito da lui.”


Qianye Ying’er annuì e sollevò un dito. Il paesaggio intorno a lei e Yun Wuxin cambiò all’istante.


Lo spazio della Stella Polo Blu era fragile come carta velina, per lei. Lei e Yun Wuxin riapparvero istantaneamente vicino a Yun Che.


Percependo il loro arrivo, Yun Che si voltò e fece per salutarle, ma Yun Wuxin lo interruppe distendendo con urgenza le braccia verso di lui: “Papino! Questo è il regalo che ti ho preparato!”


“Oh?” Yun Che dimenticò subito qualsiasi cosa avesse avuto intenzione di dire. Sul suo volto c’era ormai da un’intera settimana un’espressione impaziente, che le parole di Yun Wuxin fecero scomparire senza che lui se ne rendesse conto: “Hai finito? Sono impazzito dalla curiosità per tutto il tempo… Hmm?”


La prima cosa che Yun Che vide non appena Yun Wuxin aprì le mani furono tre raggi di pura luce colorata. Tra le sue dita c’erano tre pietre di giada, poco più grandi di acini d’uva. Nessuna delle tre aveva la stessa forma né lo stesso colore delle altre, e sembravano leggermente traslucide. Inoltre, brillavano debolmente, come gemme scintillanti.


Yun Che le riconobbe immediatamente, erano tre Gemme del Suono.


Una Gemma del Suono era un particolare tipo di giada, in grado di registrare e riprodurre i suoni. Se ne trovavano dappertutto, ed erano ancora meno costose della più semplice delle pietre misteriose dell’Immagine… dopotutto, quest’ultime potevano registrare sia immagini che suoni, mentre le Gemme del Suono no.


In effetti, la maggior parte di esse veniva ottenuta semplicemente come sottoprodotto del processo di creazione delle Pietre o Giade di Trasmissione del Suono.


Sulla Stella Polo Blu, quasi tutte le Gemme del Suono erano color grigio scuro, e per nulla brillanti. Tuttavia, quelle fra le mani di Yun Wuxin erano una dorata, una scarlatta e una azzurra. Inoltre, i loro colori erano incredibilmente accesi e brillanti.


Le Gemme del Suono colorate si trovavano senza fatica nel Regno degli Dei. A dire il vero, erano oggetti ai quali nessun praticante del mistero avrebbe mai prestato attenzione, neppure se ne avesse trovata una manciata per terra. Tuttavia, Yun Che sapeva che le Gemme del Suono colorate erano incredibilmente rare sulla Stella Polo Blu, a causa della scarsa attività dell’energia elementale sul pianeta. Quindi, era possibile trovarle solo in ambienti estremi, dove gli Elementi erano particolarmente attivi.


Per esempio, in aree vulcaniche, nelle profondità del mare, in deserti disabitati, e via dicendo…


Eppure, quelle tre Gemme del Suono non solo erano di dimensioni simili, ma avevano anche dei colori estremamente accesi. Yun Wuxin doveva aver viaggiato da sola per varie terre desolate, cercandole per molto, molto tempo…


“Sono bellissime.” Disse Yun Che, sorridendo, prima di accettare gentilmente il dono e prenderlo fra le proprie mani.


Le tre Gemme del Suono erano legate insieme da un singolo filo nero, con sfumature bluastre. Non appena le sue dita sfiorarono il “filo”, Yun Che capì immediatamente di cosa si trattasse e lo sollevò lievemente: “Questo… è un tuo capello, Wuxin?”


“Esatto!” Yun Wuxin era raggiante: “L’ho tagliato alla lunghezza perfetta! Poi, ci ho riversato un sacco di Energia Misteriosa della Fenice, così non si romperà mai, a meno che tu decida di spezzarlo.”


“Haha, ovviamente non lo farei mai.” Rise Yun Che.


“Ma non è questo l’importante!” Yun Wuxin fece un piccolo passo in avanti e lo fissò, con gli occhi brillanti come stelle: “Ascolta i suoni che ho registrato, papino! Sono molto importanti!”


“Va bene.” Yun Che annuì con un sorriso, poi sfiorò con un dito il centro di una delle Gemme del Suono.


Era quella dorata, la cui forma era quasi esattamente quella di un cuore. C’erano delle tracce di Energia Misteriosa sulla sua superficie, dunque era chiaro che Yun Wuxin l’avesse scolpito attentamente in quella forma con le sue stesse mani. Non appena Yun Che rilasciò la sua Energia Misteriosa nella Gemma del Suono, la voce di Yun Wuxin lo raggiunse:


“Papino, Wuxin ti sta pensando.”


La voce della ragazza era dolce, affettuosa e piena del suo sincero amore. Figurarsi Yun Che, persino Qianye Ying’er in quell’istante si sentì scaldare il cuore.


“Questa serve a ricordarti che hai una figlia che ti aspetta a casa quando sei in viaggio. Quindi, non stare sempre via, e torna spesso a casa, va bene?” il tono di Yun Wuxin era incredibilmente serio, e aveva le sopracciglia inarcate in due mezzelune.


“D’accordo…” disse piano Yun Che, poi promise affettuosamente: “Ti prometto che quando avrò finito con tutta questa faccenda, resterò al tuo fianco ogni giorno.”


“Hehehe, non dimenticarti di questa promessa, papino!” rispose Yun Wuxin, che poi spalancò ancora di più gli occhi: “Ne mancano ancora due! Anche quelle sono molto importanti!”


Yun Che sfiorò la Gemma blu, a sinistra di quella dorata. Era triangolare, e conteneva un’aura che sembrava volutamente affilata:


“Papino, non devi assolutamente fare nulla di pericoloso!”


Stavolta, il tono della voce riprodotta dalla Gemma del Suono fu sorprendentemente severo!


Yun Che sorrise e disse: “Questa serve a ricordarmi che non devo correre rischi, vero?”


“Umpf. Per fortuna l’hai capito.” Yun Wuxin fece un’espressione lievemente imbronciata: “La mamma e la maestra dicono sempre che ti diverti a vantarti e fare cose molto pericolose. Hanno detto che per troppe volte sei quasi morto perché non sei prudente!”


Yun Che: “…”


“Non mi importa cos’è successo in passato! Ma ora, hai una figlia! Non c’è papà peggiore di chi lascia la figlia senza un papino! Quindi!! Non devi assolutamente, assolutamente, ASSOLUTAMENTE fare mai più niente di pericoloso in futuro, capito! Niente!!”


“Neppure se qualcuno ti sfidasse o ti dicesse che sei un codardo!”


“Va bene… va bene.” Yun Che si portò una mano al petto e disse con grande serietà: “Ti prometto che farò tutto il possibile per rimanere al sicuro, non importa dove vada, e che in futuro non farò mai più niente di pericoloso.”


Il suo sguardo si posò sulla terza Gemma del Suono.


Era scarlatta e conteneva un’intensa aura del Fuoco. Molto probabilmente Yun Wuxin l’aveva trovata in un cratere pieno di lava, o in un luogo simile. Tuttavia, a sorprendere Yun Che fu la sua forma molto particolare. Era incredibilmente irregolare, e vista da una certa angolazione, ricordava quasi un… piccolo pugno?


“Questa è… a forma di pugno?” domandò Yun Che.


“Sì!” annuì Yun Wuxin: “E’ proprio un pugno! Questa è stata abbastanza difficile da fare, ci ho messo molto tempo a darle quella forma, e per poco non la rompevo! E il messaggio che contiene è importante quanto gli altri!”


Hmm… un pugno?...


Piuttosto incuriosito da cosa fosse passato per la testa a sua figlia mentre scolpiva quella Gemma, Yun Che la sfiorò e sentì:


“Papino! Devi controllare i tuoi impulsi animali!”


Yun Che: (￣w￣;)


“Heheheheheehe!” Yun Wuxin ridacchiò con gli occhi socchiusi, ridotti quasi a due fessure: “Questa non è solo da parte mia. Anche la mamma e la maestra sono d’accordo con me!”


“Non riesco a credere che ti abbiano insegnato a dire cose del genere. Più tardi, devo davvero sculacciare la tua mammina, se lo merita!” commentò Yun Che, facendo finta di digrignare i denti.


“La mamma mi ha anche consigliato di dirti che dovrai stare attento a non toccare per sbaglio quella Gemma, quando starai facendo cose strane con delle nuove ziette.”


“~！@#￥%…” Yun Che si portò una mano alla fronte e penso fra sé e sé: O cielo! Anche la mia Piccola Fata sta diventando strana…


“Eh?” Yun Wuxin sbatté le palpebre e gli chiese: “Papino, hai un’espressione davvero strana! Cosa c’è, non ti piace questo regalo?”


Yun Che scosse immediatamente la testa e sorrise: “Certo che no! È il regalo più bello che io abbia mai ricevuto in vita mia.”


Non appena ebbe finito di dirlo, sollevò le tre Gemme del Suono e se le legò delicatamente intorno al collo.


Le Gemme del Suono erano assolutamente comuni e di scarso valore per qualcuno al livello di Yun Che, ma quelle erano diverse, contenevano l’amore e l’attenzione della sua preziosa figlia, che non avevano prezzo.


“Le indosserò per sempre. In questo modo, potrò sempre ascoltare la tua voce, ovunque andrò.”


Aprì le braccia e abbracciò delicatamente sua figlia. Poi, senza rendersene conto, cominciò a stringerla sempre più forte.


“Ah…” Yun Wuxin si lasciò sfuggire un gridolino: “Papino, il tuo cuore sta battendo fortissimo.”


“Mn.” Yun Che chiuse gli occhi e sulle sue labbra comparve il sorriso più sincero e amorevole della sua vita: “Wuxin, figlia mia, grazie.”


“Ehi Ehi.” Yun Wuxin si sentì piuttosto imbarazzata, quando la ringraziò: “Papino, è solo un piccolo regalo. Non c’è bisogno di dire cose strane.”


“Non ti sto ringraziando solo per il tuo regalo. Ti sto ringraziando anche perché mi hai reso l’uomo più fortunato del mondo.”


“Huh?” quell’affermazione colse alla sprovvista Yun Wuxin.


“Wuxin, ti prego, ricorda sempre quello che sto per dirti.” Sussurrò Yun Che all’orecchio di sua figlia: “Non importa cosa sia successo in passato o cosa accadrà in futuro, finché tu sarai felice e al sicuro, io sarò l’uomo più fortunato al mondo.”


“…Mn!” Yun Wuxin rispose a bassa voce con un cenno d’assenso, poi ricambiò l’abbraccio del padre e appoggiò la testa contro la sua spalla.


Qianye Ying’er si voltò per osservare padre e figlia, e senza che se ne rendesse conto, non riuscì a distogliere lo sguardo per parecchio tempo… Quando finalmente si voltò di nuovo, nei suoi occhi dorati comparve un’espressione addolorata e ferita, estranea persino a lei stessa.
                                


                                



