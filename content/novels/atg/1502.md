---
weight: 1502
title: Capitolo 1502 – La Condizione di Jie Yuan
pubDate: 2025-03-10T08:57:10.458Z
tags:
    - atg
---


<em><strong>Capitolo regolare, 0 in coda, 4/10 donazione</strong></em>


<em><strong>-Alstor</strong></em>






Yun Che chiamò Qianye Ying’er e le disse di aprire una lacerazione nello spazio, dopo aver lasciato clan della Nuvola Vagante. Un istante dopo, ricomparvero quasi immediatamente di fronte al Precipizio della Nuvola nell’continente Nuvola Azzurra.


Dopo aver lasciato rapidamente alcune istruzioni a Qianye Ying’er, Yun Che scese verso il fondo del Precipizio e scomparve nel giro di pochi secondi nell’oscurità.


Qianye Ying’er aggrottò leggermente la fronte, fissando l’abisso di oscurità sotto di lei. Era sorpresa dal fatto che non riuscisse a vedere oltre quel velo buio, né a percepire nulla al di sotto di esso.


Sapeva che l’Imperatrice Diabolica Colpo Celeste Nemesi dei Diavoli si trovava in fondo a quell’abisso, ed era anche piuttosto curiosa riguardo a quel luogo. Se la sua volontà fosse ancora stata intatta, vi si sarebbe diretta immediatamente e l’avrebbe esplorato, ma dato che nella sua anima era stato impresso il Marchio dello Schiavo si limitò a obbedire a Yun Che e ad attendere con pazienza il suo ritorno.


Yun Che sfrecciò verso il fondo del Precipizio della Nuvola il più velocemente possibile. Quel mondo di oscurità era stranamente silenzioso, stavolta. Vide Jie Yuan non appena raggiunse il mare di Fiori Netherworld Udumbara.


Jie Yuan era seduta accanto a You’er e le stava spiegando qualcosa a bassa voce. You’er stava ascoltando attentamente e tranquillamente, ma quando notò Yun Che, nei suoi occhi multicolore comparve un bagliore familiare. Si voltò verso Yun Che e si protese lievemente in avanti senza quasi rendersene conto, senza più distogliere lo sguardo da lui.


Jie Yuan si voltò verso di lui e gli lanciò un’occhiataccia. Gli chiese: “Perché hai così tanta fretta?”


Dato che non aveva percepito rabbia o delusione nel suo tono, Yun Che tirò segretamente un sospiro di sollievo, poi rispose rapidamente: “Un paio di settimane fa sono entrato in uno stato d’illuminazione, quindi ho quasi rischiato di arrivare in ritardo al nostro incontro. Ecco perché sono arrivato di corsa, il più in fretta possibile. Spero di non averla fatta attendere troppo a lungo, Sua Maestà.”


Mentre parlava, distese una mano verso You’er e le accarezzò una guancia. Anche se non poteva davvero entrare in contatto con lei, quel gesto fece comparire sulle sue labbra quello che sembrava un piccolo sorriso. Poi, You’er si avvicinò ancora un po’ di più a lui.


Notando che You’er si era allontanata da lei per avvicinarsi a Yun Che, Jie Yuan si voltò con emozioni contrastanti e rispose con indifferenza: “No, sei perfettamente puntuale. È quasi arrivato il momento, sta per avvenire.”


“Cosa?”


“Il ritorno dei membri del mio Clan.”


Yun Che si irrigidì per un secondo.


“Non preoccuparti.” disse Jie Yuan, con lo sguardo perso nell’oscurità di fronte a lei. Nessuno, eccetto lei stessa, poteva sapere cosa stesse pensando: “Oltre a tenere compagnia a You’er, durante questo periodo di tempo ho anche visitato molti luoghi, quindi credo di aver più o meno capito quali siano le attuali condizioni del Caos Primordiale. Per questo motivo, sono anche pronta a darti la ‘risposta’ che desideri ricevere.”


Yun Che trattenne il fiato e aspettò. Non sarebbe stato un’esagerazione affermare che le prossime parole di Jie Yuan avrebbero determinato il futuro dell’intero universo.


“Al momento, le uniche persone a sapere di me sono quegli insetti che si fanno chiamare ‘gli individui più potenti del Regno degli Dei’. Credo di dover concedere loro un minimo di apprezzamento, dato che, come avevo ordinato loro, non hanno diffuso la notizia del mio ritorno. So anche che ti considerano il loro unico e insostituibile messia, e che ripongono tutte le loro speranze in te. Tu stesso tieni più a questo che a qualsiasi altra cosa al mondo.”


“In ogni caso, è sempre lei ad avere l’ultima parola, Sua Maestà.” Disse Yun Che: “Capisco che nessuno ha alcun diritto di avanzarle richieste, ma come abitante del Caos Primordiale, è comunque mio dovere provarci, per quanto ne sia indegno…”


“Umpf, risparmia questi inutili discorsi per qualcun altro.” Jie Yuan sbuffò, prima di riprendere: “Promettimi un’unica cosa, e ti garantisco che i membri del mio Clan non semineranno distruzione per il Caos Primordiale!”


Le parole di Jie Yuan scioccarono Yun Che al punto da lasciarlo pietrificato per circa cinque secondi. Quando finalmente si riprese, sollevò di scatto lo sguardo e le chiese: “Co… cos’ha appena detto, Sua Maestà?”


“Cosa c’è? Non riesci a credere alle tue orecchie?”


“…” Aveva perfettamente ragione, Yun Che in quel momento non riusciva a credere alle sue orecchie. In effetti, chiunque, se fosse stato al suo posto, avrebbe pensato di soffrire d’allucinazioni uditive.


Il fatto che Jie Yuan non avesse devastato l’universo dopo il suo ritorno era già considerabile una benedizione. Ma la vera minaccia era il ritorno di quasi cento Diavoli pieni di odio, considerato che anche solo uno di essi sarebbe stato una catastrofe per l’intero Caos Primordiale.


Yun Che, l’Imperatore dell’Eternità e tutti coloro che conoscevano la verità speravano che Jie Yuan decidesse di tenere sotto controllo i Diavoli, proteggendo il Regno degli Dei. Se l’avesse fatto, sarebbero stati disposti a servirla e a riconoscerla come loro sovrana. In quanto a tutti gli altri abitanti dell’universo, non erano semplicemente nella posizione di poter scegliere.


Se i Diavoli avessero regnato su di loro anziché sterminarli tutti… sarebbe stato il miglior risultato possibile e immaginabile. Qualsiasi previsione più ottimista era solo un sogno a occhi aperti.


Ma adesso, Jie Yuan aveva detto che… avrebbe impedito ai membri del suo Clan di seminare distruzione per il Caos Primordiale!?


Anche se a dirlo era stata lei in persona… Yun Che non riuscì semplicemente a crederci per parecchio tempo.


“Sua Maestà, ha detto che… impedirà ai membri del suo Clan di seminare distruzione per il Caos Primordiale?” Yun Che ripeté parola per parola ciò che aveva detto Jie Yuan.


“Umpf, mentire a quelli come te sarebbe un disonore per me,” rispose con freddezza Jie Yuan: “Però, devi promettermi una cosa, se vuoi che lo faccia! Si tratta di una cosa che soltanto tu puoi fare!”


“… va bene!” Yun Che regolò il suo respiro, poi annuì lentamente: “Mi dica pure.”


“Ascoltami bene.” Jie Yuan, alla fine, si voltò verso di lui e lo fissò coi suoi occhi neri come abissi: “Voglio che tu ti prenda cura come si deve delle mie figlie, Hong’er e You’er, per il resto della tua vita. Non avrai il permesso di fare loro del male o abbandonarle, qualsiasi cosa accada in futuro!”


“…” Yun Che rimase immobile, stupito da quella richiesta.


Yun Che aveva evitato di pensare a cosa avrebbe fatto dopo il ritorno dei Diavoli, né ne aveva discusso con i suoi familiari sulla Stella Polo Blu, dal momento che aveva nascosto loro quella tragica realtà.


Infatti, il ritorno dei Diavoli non era semplicemente probabile, ma praticamente inevitabile. Inoltre, anche nel migliore dei casi, il futuro sarebbe comunque stato tragico e doloroso.


Nessuno al mondo poteva immaginare quanto fossero terrificanti quasi cento Diavoli resi folli dall’odio.


Ma ora, Jie Yuan gli stava promettendo personalmente che avrebbe impedito ai membri del suo Clan di devastare il Caos Primordiale… era davvero possibile?


Se fosse stato possibile, allora la condizione richiesta in cambio avrebbe dovuto essere altrettanto straordinaria e difficile da soddisfare.


Ecco perché si era sentito stringere il cuore quando Jie Yuan gli aveva detto che voleva qualcosa da lui… Ma ciò che Yun Che aveva sentito subito dopo gli aveva fatto dubitare di nuovo del suo udito.


Occuparsi di Hong’er e You’er, senza fare loro del male né abbandonarle.


<em>Aspetta… tutto qua?</em>


“Negli occhi di Hong’er non vedo dolore. Ci sono solo felicità e affetto per te,” disse lentamente Jie Yuan, mentre Yun Che era ancora con lo sguardo perso nel vuoto dallo stupore: “Ecco perché sono sicura che tu l’abbia trattata bene, e che non la abbandoneresti mai. Del resto, anche se volessi abbandonarla, non sarebbe affatto facile, dato che le vostre vite sono connesse.”


Ovviamente, Yun Che non avrebbe mai abbandonato Hong’er. E anche ipotizzando che Yun Che non l’avesse mai conosciuta, Hong’er era pur sempre la Spada Colpo Celeste Nemesi dei Diavoli, la sua compagna di avventure che per lui era importante quanto la sua stessa vita.


“In quanto a You’er, è rimasta sola e intrappolata nell’oscurità per innumerevoli anni. Non sa neppure che aspetto abbia il mondo esterno. Voglio che qualcuno la porti fuori da questo mondo di oscurità e rimanga sempre al suo fianco. Voglio che si lasci alle spalle la sua solitudine, e viva una vita felice e spensierata come quella di Hong’er.”


“E ho deciso che sarai tu ad accompagnarla.”


C’erano vari motivi per cui You’er era particolarmente affezionata a Yun Che: la sua aura del Dio Malvagio, Hong’er, e il fatto che era stato la prima persona a visitarla e a tenerle compagnia nella sua sconfinata solitudine… Se c’era una cosa di cui Jie Yuan era sicura, era che You’er sarebbe stata felice con Yun Che.


Yun Che ascoltò attentamente, poi chiese: “Al momento, You’er è solo un’anima diabolica incompleta. Al di fuori della pura oscurità, rischierebbe di subire gravi ferite o persino di morire… Intende completare la sua anima e crearle un nuovo corpo, Sua Maestà?”


“No.” Jie Yuan scosse la testa, poi spiegò: “L’anima di You’er è molto speciale. Sebbene sia la metà diabolica della sua anima originale, è anche la figlia nata da me e Ni Xuan, perciò la sua anima è unica nel suo genere in tutto l’universo. Del resto, You’er rimarrebbe sé stessa se usassi l’anima di qualcun altro per ricucire gli strappi nella sua? La nuova You’er sarebbe ancora mia figlia, se un’altra anima si mischiasse alla sua?”


“…” Yun Che non seppe rispondere. La figlia proibita di Ni Xuan e Jie Yuan – il Dio della Creazione degli Elementi e l’Imperatrice Diabolica Colpo Celeste Nemesi dei Diavoli – era senza dubbio l’entità più unica e particolare del mondo intero.


L’unico vero modo per far tornare alla normalità Hong’er e You’er sarebbe stato quello di fondere nuovamente le loro anime, ricreando Ni Jie, ma…


“All’inizio, volevo fondere di nuovo le loro anime e ricostruire il loro corpo. In questo modo, nostra figlia sarebbe davvero tornata a essere appieno sé stessa. Ma tu mi hai convinta, ho cambiato idea… Hong’er e You’er ormai possiedono dei ricordi propri, delle personalità e coscienze proprie. Sono entrambe mie figlie. Come potrei cancellare la loro esistenza solo per riavere la Ni Jie di cui mi ricordo?”


Yun Che rifletté per un istante, poi le chiese: “Deve aver trovato un altro modo, vero?”


“Non l’hai ancora capito? La risposta sei proprio tu.” Rispose Jie Yuan.


Yun Che: “??”


Jie Yuan continuò: “Sei stato tu a dirmi che l’anima di Hong’er è completa, probabilmente perché il patriarca del Clan dello Spirito Divino dello Spada decise di sacrificare la propria per ricreare la sua, così da poter poi ricostruire anche il suo corpo. A dire il vero, fin dal momento stesso in cui me lo dicesti, sapevo che era impossibile.”


Yun Che: “Huh?”


“Nostra figlia possedeva l’anima più unica e particolare dell’universo intero. Non si sarebbe mai potuto fondere a quella di nessun altro, neppure a quella di un Dio della Creazione o Imperatore Diabolico. Inoltre, Ni Xuan non avrebbe mai permesso a qualcun altro di mischiare la sua anima con quella di nostra figlia. Su questo argomento, sarebbe sicuramente stato ancora più irremovibile di me.”


“Quindi… Ni Xuan deve aver creato personalmente un’anima della Spada per completare quella di Hong’er!”


<em>Il Dio Malvagio… deve aver creato personalmente un’anima della Spada?</em>


“Né l’anima di Hong’er né quella di You’er possono fondersi a quella di un'altra persona, quindi l’unica opzione rimanente è quella di utilizzare un’anima artificiale. L’anima della Spada di Hong’er contiene l’essenza dell’aura di Ni Xuan, quindi può essere stato solo lui a crearla. Una volta completato il processo, Hong’er divenne per metà spada e per metà umana, con l’anima di entrambe.”


“La ‘Energia Misteriosa della Luce’ all’interno della sua anima della Spada dev’essere stata aggiunta dal Clan dello Spirito Divino della Spada per mantenerla al sicuro, dopo questo procedimento. Probabilmente, le venne donata dal patriarca del Clan, o forse da quella donna, Li Suo.”


“Ni Xuan incise personalmente il nome Spada Colpo Celeste Nemesi dei Diavoli nell’anima della Spada di Hong’er. Devil Slayer, affinché fosse riconosciuta come membro del Clan dello Spirito della Spada, mentre Colpo Celeste Nemesi dei Diavoli…” Jie Yuan chiuse gli occhi e per un istante le tremò la voce: “Probabilmente, perché c’erano cose che non poteva lasciarsi alle spalle.”


I membri del Clan Diabolico Colpo Celeste Nemesi dei Diavoli erano in grado di trasformarsi in spade. La madre di Hong’er era l’Imperatrice Diabolica Colpo Celeste Nemesi dei Diavoli, perciò la sua anima era naturalmente molto compatibile con le spade. Ecco perché la Spada Colpo Celeste Nemesi dei Diavoli in cui si trasformava Hong’er possedeva sia l’attributo della Luce, delle Spade Devil Slayer, sia la potenzia diabolica delle Spade Colpo Celeste Nemesi dei Diavoli.


In quanto al potere di Hong’er di divorare altre spade, neppure Jie Yuan ne comprendeva l’origine.


Quella rivelazione fece battere il cuore all’impazzata a Yun Che.


Quando la Fenice di Ghiaccio gli aveva parlato, aveva ipotizzato che l’anima di Hong’er fosse stata completata dal Patriarca del Clan dello Spirito Divino della Spada, e che questo fosse il motivo per cui era in grado di trasformarsi in una delle divine Spade Devil Slayer. Era sembrata piuttosto sicura di quella teoria, anche se si trattava di una semplice ipotesi… eppure, si era sbagliata. Era stato il Dio Malvagio a completare personalmente la sua anima.


La spiegazione dell’Imperatrice Diabolica Colpo Celeste Nemesi dei Diavoli sembrò molto più esaustiva e veritiera. Ni Xuan era l’orgoglioso Dio Malvagio, e Hong’er era la figlia che aveva avuto insieme all’Imperatrice Diabolica Colpo Celeste Nemesi dei Diavoli. Non avrebbe mai permesso per nulla al mondo che l’anima di sua figlia venisse mescolata a quella di qualcun altro… a quel punto, pur essendo completa, non sarebbe più stata sua figlia.


Se Jie Yuan non fosse tornata, nessuno avrebbe mai saputo chi fosse stato a completare l’anima di Hong’er… dopotutto, dopo quella vicenda il Dio Malvagio non trovò più l’occasione di visitare di nuovo Hong’er, perciò non aveva potuto dire a nessuno, neppure a lei, che in verità era sua figlia.


Dopo che la sua anima era stata completata, Hong’er era stata adottata da un’altra famiglia… tutti credevano che fosse la figlia del Patriarca del Clan dello Spirito Divino della Spada.


In quanto egli stesso padre di una figlia, Yun Che non riusciva a immaginare quanta tristezza, amarezza e rassegnazione dovesse aver provato il Dio Malvagio.


“Per caso, intende… creare un’anima della Spada anche per You’er, proprio come per Hong’er?” Finalmente, Yun Che stava cominciando a intuire le intenzioni di Jie Yuan.


“No.” Tuttavia, Jie Yuan scosse la testa ancora una volta, prima di spiegargli: “Credi che sia facile creare un’anima artificiale per completare l’anima di Hong’er o quella di You’er? Ni Xuan deve aver usato come minimo mille Spade Divine dello Spirito Celeste, per cominciare a creare l’anima di Hong’er. E deve anche aver pagato un caro prezzo durante il processo per fonderle fra loro.”


“Persino nel Caos Primordiale dell’antichità, fu un’impresa probabilmente impossibile da replicare, altrimenti avrebbe sicuramente creato un’anima della Spada anche per You’er. Al giorno d’oggi, non esiste più neppure una singola spada al livello dei veri Diavoli e Dei, quindi è impossibile creare un’anima della spada per You’er.”


Yun Che capì solo metà della spiegazione di Jie Yuan, ma era naturale. Come poteva sperare di comprendere ciò che era al livello degli Dei della Creazione?


“Il mio piano è di fare in modo che Hong’er… condivida la sua anima della Spada con You’er!” annunciò Jie Yuan.
                                


                                



