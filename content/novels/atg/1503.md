---
weight: 15030
title: Capitolo 1503 – Fusione
pubDate: 2025-03-10T08:57:10.458Z
tags:
    - atg
---


<em><strong>Capitolo regolare, 0 in coda, 4/10 donazione</strong></em>


<em><strong>-Alstor</strong></em>






“Condividerla? Come?”


L’anima di Spada di Hong’er era stata creata per completare la sua, per salvarle la vita, ed era già qualcosa che andava oltre la comprensione di Yun Che. Ma quando Jie Yuan gli disse che intendeva fare in modo che Hong’er e You’er condividessero la stessa anima di Spada, divenne ancora più confuso… era davvero possibile!?


“Normalmente, sarebbe assolutamente impossibile. Ma un tempo Hong’er e You’er erano una sola persona, perciò condividono la stessa Origine dell’Anima. Inoltre, la vita di Hong’er è legata alla tua, quindi è possibile farlo, utilizzando te come ospite!”


Yun Che: “…??”


“Una volta concluso il procedimento, la vita di You’er si legherà alla tua proprio come quella di Hong’er. Non dovrò neppure costruirle un nuovo corpo, perché alla fine ne creerà uno da sé attraverso la tua aura vitale.”


Yun Che: “…”


L’anima di Hong’er, l’anima di Spada di Hong’er, i cambiamenti che aveva subito… tutto, riguardo a Hong’er, era ai livelli degli Dei della Creazione. Era l’unica e sola figlia proibita di un Dio della Creazione e un’Imperatrice Diabolica, e aveva attraversato fin troppe tragedie in vita sua.


Senza dubbio, nessuno al mondo comprendeva la natura di Hong’er quanto Jie Yuan, eppure neanche lei riusciva a capire come potesse nutrirsi di spade.


Fra gli Dei c’erano i membri del Clan Divino dello Spirito della Spada, che si trasformavano nelle Spade Devil Slayer, mentre fra i Diavoli c’era il Clan Diabolico Colpo Celeste Nemesi dei Diavoli. Tuttavia, nessuno fra loro aveva mai divorato spade.


Yun Che ci pensò per qualche istante, poi inarcò un sopracciglio: “Sua Maestà, una volta mi ha detto che l'Energia Misteriosa della Luce e quella dell’Oscurità non possono coesistere l’una con l’altra, eppure nell’anima di Hong’er è stata infusa quella della Luce, proprio come per i membri del Clan dello Spirito Divino della Spada. Ma l’anima di You’er è costituita da pura, diabolica Oscurità. Le loro anime non entreranno in contrasto?”


“Se l’ospite fosse chiunque altro, sarebbe esattamente così, ma tu…” Gli occhi neri di Jie Yuan divennero molto più scuri, mentre fissava Yun Che: “Tu sei un mostro, sei sopravvissuto pur possedendo entrambe, e riesci persino a controllarle contemporaneamente! È chiaro che il tuo corpo ignora completamente le leggi alla base della Luce e dell’Oscurità!”


“Questo significa che You’er e Hong’er potrebbero tranquillamente riuscire a coesistere, purché le loro vite rimangano connesse alla tua e alle leggi innaturali al tuo interno!”


“Un’altra cosa. Quando l’anima di You’er si fonderà a quella di Hong’er, la spada in cui si trasformeranno raggiungerà una potenza inimmaginabile. Ti saranno sicuramente di grande aiuto.”


Aveva usato le parole “raggiungerà una potenza inimmaginabile”. Considerando che erano state pronunciate dall’Imperatrice Diabolica Colpo Celeste Nemesi dei Diavoli in persona, Yun Che poteva soltanto fantasticare su che livello avrebbe raggiunto la Spada!


“Funzionerà… davvero?” chiese Yun Che, titubante, guardando negli occhi You’er.


“Lo vedrai non appena lo faremo!” rispose tranquillamente Jie Yuan. Era chiaro, dalla sicurezza nella sua voce, che fosse certa quasi al cento percento del successo.


Era la madre di Hong’er e You’er. Nessuno comprendeva le loro anime meglio di lei, per non parlare del fatto che conosceva a fondo la speciale anima di Spada di Hong’er e la Soul Star Relegation che l’aveva legata a Yun Che.


“Adesso, evoca Hong’er.”


Con un solo pensiero di Yun Che, un raggio di luce rossa fuoriuscì dal marchio di spada cremisi e Hong’er comparve di fronte a lui. La ragazzina sbadigliò, poi chiese: “Volete che condivida la mia anima di Spada con You’er? Questo significa che You’er si trasferirà all’interno della mia anima di Spada?”


Yun Che: “Uh… hai sentito tutto?”


“Le mie orecchie funzionano alla perfezione, quindi certo che sì.” Rispose Hong’er, sbuffando.


<em>Si tras… trasferirà?</em>


“Immagino di sì.” Yun Che si chinò leggermente verso di lei, poi le chiese: “Quindi… sei d’accordo?”


A Hong’er importava soltanto di due cose nella vita: mangiare e dormire. Da quando Yun Che l’aveva incontrata, non aveva mai dimostrato alcun interesse per il proprio passato, i propri genitori, o la propria stessa esistenza e indipendenza.


“Certo che sono d’accordo!” Hong’er sorrise e strizzò gli occhi: “You’er mi piace un sacco. In questo modo, potrò giocare con You’er tutto il tempo?”


“Probabilmente sì. Ma non sappiamo ancora se funzionerà o se ti farà del male in qualche modo.”


Dall’altro lato, anche Jie Yuan era inginocchiata accanto a You’er, e le stava sussurrando piano qualcosa. Dopo qualche secondo, si voltò e disse: “Iniziamo… di’ a Hong’er di trasformarsi nella Spada.”


Yun Che annuì e disse semplicemente: “Hong’er.”


Con un lampo di luce, Hong’er si trasformò nella Spada Colpo Celeste Nemesi dei Diavoli. Il bagliore scarlatto emesso dalla sua lama era particolarmente luminoso, nonostante l’oscurità intorno a loro.


Jie Yuan si avvicinò e nei suoi occhi di Diavolo comparve un bagliore nero come la pece. Poi, appoggiò una mano sulla spada scarlatta e l’altra su You’er: “Anche se fonderemo l’anima diabolica di You’er e l’anima di Spada di Hong’er, il nucleo e l’ospite delle loro anime sarai comunque tu. Adesso, devi rilasciare completamente la tua energia vitale e la tua aura spirituale, senza mai opporti a loro, qualsiasi cosa accada durante il processo.”


“Capisco.” Yun Che annuì e rilasciò completamente la sua aura. In quel momento, letteralmente chiunque avrebbe potuto penetrare nella sua energia vitale o nella sua mente.


All’improvviso, Jie Yuan emise un terrificante lampo d’oscurità. Travolse il corpo, l’anima e i sensi di Yun Che in un singolo istante.


In quel mondo di oscurità, distinse vagamente una formazione misteriosa nera, dalla forma molto strana, che stava ruotando lentamente da qualche parte di fronte a lui. Anche se riusciva a vederla chiaramente, non riusciva affatto a percepirne l’esistenza… infatti, era a un livello troppo alto perché la percezione spirituale di Yun Che fosse in grado di notarla.


La formazione misteriosa di oscurità divenne rapidamente molto più grande e più definita… dopo un periodo di tempo non ben definito, scomparve all’improvviso e frantumò la mente di Yun Che, facendola precipitare in innumerevoli frammenti oscuri.


“Ugh…”


Prima di riprendersi, Yun Che grugnì dal dolore. Alla fine, riaprì gli occhi e riuscì di nuovo a concentrarsi.


Di fronte a lui, c’era Jie Yuan, poco lontana, come se non si fosse mai mossa di un millimetro. Tuttavia, You’er non era più accanto a lei.


“Com’è andata, Sua Maestà?”


Non appena lo chiese, qualcosa catturò la sua attenzione.


Accanto a lui, immobile e silenziosa, c’era una gigantesca spada. Era quasi perfettamente identica alla Spada Colpo Celeste Nemesi dei Diavoli, ma c’erano alcune differenze. La prima, era che la lama era diventata di un brillante color argento, proprio come i capelli di You’er.


La seconda, era che era avvolta da una sorta di nebbia nera.


La terza, che la gemma con cui l’elsa si collegava alla spada ora era di quattro colori, anziché scarlatta. Esattamente come gli occhi di You’er.


All’interno della gemma, si poteva vedere una piccola You’er, che nuotava in quel mondo a lei estraneo. Sembrava confusa, ma estremamente interessata da tutto ciò che la circondava.


“Questa è… la Spada nata dall’unione con l’anima di You’er…” mormorò fra sé e sé Yun Che, per poi voltarsi verso Jie Yuan: “Ha funzionato!?”


“Sì.” Rispose piano Jie Yuan: “A dire il vero, è stato molto più semplice di quanto immaginassi… beh, avrei dovuto aspettarmelo. Del resto, un tempo erano un’unica persona. Non importa quanto sia terribile ciò che è successo loro, non sarebbero mai entrate in contrasto l’una con l’altra.”


Si abbandonò a un sospiro di sollievo, prima di continuare: “Però, c’è una leggera differenza dalle mie previsioni.”


“Una differenza?” Yun Che inarcò un sopracciglio, confuso.


“Prova tu stesso a percepirla, e capirai cosa intendo.”


Yun Che si concentrò subito. Notò immediatamente che Hong’er era tornata nella Perla del Veleno Celeste e stava dormendo pesantemente.”


“Come mi aspettavo, Hong’er e You’er possono coesistere all’interno della tua anima, anche se hanno caratteristiche opposte l’una a quelle dell’altra. Tuttavia, solo la coesistenza è possibile. A differenza tua, non possono rilasciare contemporaneamente due poteri totalmente contraddittori.”


“Quindi, normalmente potranno coesistere, ma nella loro forma di Spada, solo una delle due sarà cosciente, mentre l’altra si addormenterà sempre.”


“Se userai la Spada Devil Slayer, You’er si addormenterà. Se userai la Spada Devil Emperor, allora sarà Hong’er ad addormentarsi. Comunque, il semplice fatto che siano in grado di coesistere è già di per sé un miracolo impossibile da replicare.”


Yun Che stavolta capì tutto quello che Jie Yuan gli aveva detto. Fissò il nuovo nome inciso sull’elsa della spada in cui si era trasformata You’er: “Spada… Colpo Celeste Nemesi dei Diavoli… Devil… Emperor!”


“I membri del mio Clan sono in grado di trasformarsi in spade chiamate Spade Diaboliche Colpo Celeste Nemesi dei Diavoli,” commentò Jie Yuan: “Ma io sono un’eccezione. La spada in cui mi trasformo io si chiama Spada Colpo Celeste Nemesi dei Diavoli Devil Emperor. Finalmente, qualcuno ha ereditato il mio nome… è proprio figlia mia e di Ni Xuan. Anche con solo metà della sua anima, si trasforma comunque in una Spada Devil Emperor.”


L’anima di You’er era la metà diabolica dell’anima originale di Ni Jie, perciò, proprio come Hong’er, si trasformava in una Spada unica e indipendente… tuttavia, l’aura oscura emessa dall’arma era così potente che Yun Che provò paura.


Distese entrambe le mani e afferrò l’elsa. Poi, cercò di sollevarla con tutte le sue forze.


La sua espressione e le sue braccia si irrigidirono simultaneamente, e barcollò fin quasi a cadere.


Perché la spada non si era mossa di un solo millimetro.


Scioccato, Yun Che aprì subito i primi quattro Cancelli del Dio Malvagio e fece appello a tutta la sua forza. Sforzandosi al massimo, lanciò un ringhio animalesco e tentò di nuovo di sollevarla.


“HAH!!”


Stavolta, Yun Che giunse quasi al punto di rompersi le braccia dallo sforzo, ma… la gigantesca spada avvolta da quell’aura oscura rimase a terra, completamente immobile.


Sia You’er sia Jie Yuan si voltarono verso di lui e lo osservarono… era chiaro che quegli sguardi silenziosi nascondessero un significato eloquente.


Yun Che non sarebbe neppure riuscito a descrivere quanto si sentiva scioccato, in quel momento. Stringendo i denti, aprì Ade senza esitare.


Boom!!


La sua Energia Misteriosa eruttò come un vulcano, rossa come lava bollente. Finalmente, Yun Che riuscì con la sua enorme forza a sollevare lentamente la spada argentata, e alla fine riuscì persino a tenerla in posizione orizzontale, con la punta diretta in avanti, verso la distesa oscura di fronte a lui.


All’improvviso, un’ondata di potere oscuro e diabolico travolse l’intera dimensione indipendente. Sembrò una gelida tempesta proveniente dall’inferno stesso… Poco lontano, i Fiori Netherworld Udumbara smisero improvvisamente di ondeggiare e si chiusero nei loro petali dalla paura. Il brillante bagliore viola che illuminava tenuamente quel luogo svanì nell’arco di pochi istanti.


Quelle piante avevano davvero reagito, spaventate, in segno di sottomissione.


Yun Che aveva le braccia e le gambe tremanti. Ade era il limite del suo potere, eppure era riuscito a malapena a sollevare la Spada Devil Emperor… e quando aveva cercato di sferrare un fendente, le sue braccia avevano ceduto subito dopo aver portato la Spada in posizione.


Boom!!


La Spada Colpo Celeste Nemesi dei Diavoli Devil Emperor cadde violentemente a terra, causando un terribile terremoto che quasi distrusse il mondo di oscurità.


Anche se Yun Che stringeva ancora fra le mani l’elsa della spada, non riuscì a sollevarla di nuovo. Stava anche sudando a fiumi.


Al momento era al primo livello del Divine King Realm, ma aprendo Ade raggiungeva la stessa forza di un Divine Sovereign ai primi livelli. Non avrebbe mai immaginato che questo bastasse a malapena a sollevare la Spada Colpo Celeste Nemesi dei Diavoli Devil Emperor per qualche istante, senza neppure poter sferrare un singolo fendente!


Se un giorno fosse riuscito a padroneggiare appieno quell’arma, era semplicemente inimmaginabile quanto sarebbe diventato potente!


“Heh.” Jie Yuan sorrise con indifferenza: “Hai ancora molta strada da fare.”


Yun Che arrossì leggermente, imbarazzato e rassegnato.


Prima, Jie Yuan gli aveva detto che grazie a You’er la Spada in cui si sarebbero trasformate lei e Hong’er sarebbe stata incredibilmente potente. Ora, aveva visto coi suoi stessi occhi quanto era abissale la differenza.


Anche se la Spada Devil Slayer in cui si trasformava Hong’er esercitava la stessa pressione diabolica della Spada Devil Emperor, non ne possedeva la forza. La sua principale fonte di potere rimaneva l'Energia Misteriosa della Luce, temuta da tutti i Diavoli, perché si trasformava pur sempre in una Spada Devil Slayer. Tuttavia, la natura di You’er era diametralmente opposta a quella di Hong’er. Lei si trasformava in una Spada Devil Emperor, alimentata da pura Energia Misteriosa Oscura ai livelli dei veri Diavoli!


Gli attributi delle anime di Hong’er e You’er erano opposti, ma condividevano la stessa anima di Spada. Quindi, possedevano la stessa identica aura di spada, anche se le conferivano poteri terribilmente diversi.


In pratica, questo significava che Yun Che non avrebbe potuto usare neppure la Spada Devil Slayer di Hong’er, dal momento che la Spada Devil Emperor di You’er era troppo potente per lui…


A pensarci, in un certo senso era una delusione…


“Immagino di dovermi impegnare di più, per essere degno di Hong’er e You’er.” Commentò Yun Che, con autocommiserazione. Fu a quel punto che si accorse che il suo corpo stava per cedere, perciò gridò frettolosamente e a bassa voce: “You’er!”


Con un lampo di luce nera e argentata, la Spada Devil Emperor si trasformò di nuovo in You’er. Subito dopo, ci fu un altro lampo di luce, stavolta rosso, e Hong’er saltò fuori di sua iniziativa dalla Perla del Veleno Celeste, stropicciandosi energicamente gli occhi. Chiese: “Eh? Perché poco fa mi sono addormentata di colpo? Per caso mi hai fatto qualcosa di strano, Maestro?”


Yun Che: “…” <em>(No, non ho fatto niente, stai zitta!)</em>


“Eh?” si voltò di scatto e osservò You’er, ferma accanto a lei. Anche You’er ricambiò lo sguardo. Le due si guardarono negli occhi per parecchio tempo, quasi come se fossero pietrificate… finché, alla fine, non distesero simultaneamente una mano, sfiorandosi a vicenda il volto.


Stavolta, le loro dita non attraversarono il corpo dell’altra… Hong’er sentì un freddo pungente sulla punta delle dita, mentre You’er avvertì un calore che per lei era sia estraneo che incredibilmente strano.


“Wah!” Gli occhi di Hong’er divennero all’istante brillanti come stelle: “Finalmente posso toccare You’er… Wah!”


Hong’er esultò allegramente. Non sapeva perché si sentisse così felice, ma non le importava. Non se ne rese conto, ma due lacrime stavano scorrendo lungo le sue guance, anche se stava ridendo dalla gioia.


You’er ritrasse lentamente la sua mano, poi ne fissò il palmo per alcuni secondi. Poi, con molta, molta attenzione, sfiorò la mano di Yun Che con un dito, percependo un calore diverso.


Stavolta, non ritrasse la mano. Al contrario, guardò Yun Che negli occhi e cercò con grande fatica di socchiuderli e di incurvare le sue labbra, in un… sorriso quasi perfetto, che tutti gli altri lì con lei videro.


“…” Jie Yuan si voltò di spalle, per non lasciare che Yun Che vedesse le lacrime che le velavano gli occhi: “Devono essere molto stanche, dopo la fusione. Lasciamole riposare.”


“Mn.” Yun Che sorrise alle due ragazze e disse: “Hong’er, You’er, fatevi una bella dormita, va bene? Quando vi sveglierete, ti mostrerò il mondo esterno, You’er.”


You’er annuì e aprì leggermente la bocca: “Mn…”


Fu molto debole, molto incerta, ma era chiaramente una parola.


Jie Yuan sentì un forte brivido lungo la schiena, poi sollevò lo sguardo ancora di più.
                                


                                



