---
weight: 1504
title: Capitolo 1504 – La Decisione dell’Imperatrice Diabolica
pubDate: 2025-03-10T08:57:10.458Z
tags:
    - atg
---


<em><strong>Capitolo regolare, 0 in coda, 4/10 donazione</strong></em>


<em><strong>-Alstor, che avrebbe dovuto pubblicarlo ieri, ma in tutta la sua immensa stupidità se n'è dimenticato e si è addormentato senza farlo</strong></em>






Anziché esplorare il “nuovo” mondo intorno a sé, You’er seguì Hong’er nella Perla del Veleno Celeste. Poco dopo, si addormentarono entrambe.


Ci sarebbe voluto molto tempo, prima che le due si abituassero alla nuova forma delle loro anime.


Ora You’er era per metà umana e per metà Spada, proprio come Hong’er, ma almeno la sua anima era finalmente completa. Col passare del tempo, prima o poi avrebbe recuperato la capacità di esprimere le sue emozioni, di parlare, avrebbe recuperato il tatto, l’olfatto, e avrebbe riavuto un corpo reale. Sarebbe tornata a essere davvero viva.


“Adesso, non ho più rimpianti.” Sussurrò fra sé e sé Jie Yuan.


<em>Ma è davvero così? Non ho davvero più alcun rimpianto, in questo mondo…?</em>


“Cos’ha detto, Sua Maestà?”


Jie Yuan aveva sussurrato così piano che Yun Che non era riuscito a sentire cosa avesse detto. Tuttavia, il tono di quel vago mormorio gli era sembrato diverso dal solito.


Jie Yuan lo osservò solennemente, ma con indifferenza: “Ora, Hong’er non è l’unica con cui condividi la tua vita. Anche You’er è una parte di te. Da oggi in poi, il destino delle mie figlie, delle nostre figlie, è nelle tue mani.”


Yun Che rispose seriamente: “Non si preoccupi, Sua Maestà. Giuro che…”


“Umpf. Non è necessario.” Jie Yuan lo interruppe prima ancora che potesse finire di parlare: “Niente al mondo è più ridicolo delle promesse e dei giuramenti. Non l’ho fatto solo perché tu eri l’unica possibilità, ma anche perché mi fido di te.”


“Capisco.” Rispose Yun Che, annuendo: “Non la deluderò.”


L’invincibile Imperatrice Diabolica Colpo Celeste Nemesi dei Diavoli aveva appena affidato a un semplice mortale come lui il destino delle sue due figlie. Doveva trattarsi della più grande e cieca dimostrazione di fiducia di sempre, per non parlare della responsabilità che ne derivava.


“In questo caso, ora tocca a me mantenere la mia parola.” Disse poi Jie Yuan, in tuno così distaccato che Yun Che ne rimase scioccato: “Distruggerò il passaggio nella Parete del Caos Primordiale con la Spina dell’Universo, impedendo ai membri del mio Clan di tornare in questo universo. Non potranno mai fare del male agli attuali abitanti del Caos Primordiale.”


“…” Yun Che la fissò con lo sguardo perso nel vuoto per parecchi secondi.


Jie Yuan… aveva appena detto che avrebbe impedito ai Diavoli di tornare nell’universo!


Se l’avesse fatto davvero, allora era ovvio che non avrebbero potuto fare del male a nessuno nel Caos Primordiale!


Yun Che non si sarebbe mai aspettato quella decisione. E nessun altro avrebbe mai creduto che fosse possibile.


Dopotutto, Jie Yuan stava praticamente tradendo il suo stesso Clan per il bene dell’universo!


Per qualcuno al livello di Jie Yuan, gli abitanti del Caos Primordiale non erano altro che mortali inferiori. Proprio come se fossero stati formiche insignificanti, avrebbe potuto decidere della loro vita e della loro morte con uno schiocco delle dita.


Ed era ovvio che i membri del suo Clan, che avevano sofferto per milioni di anni fuori dal Caos Primordiale, per lei fossero più importanti di qualsiasi altra cosa al mondo!


Ma adesso… aveva detto che li avrebbe condannati a un esilio eterno con le sue stesse mani!


“Sua Maestà… dice… dice… dice davvero?” Yun Che era chiaramente piuttosto sconvolto.


“Ricordi cosa dissi il giorno del mio arrivo?” domandò lentamente Jie Yuan, senza alcun cambiamento nella sua espressione. Era molto probabile che avesse preso la sua decisione da ormai parecchio tempo: “Quel giorno, ti dissi che non avrei impedito loro di sfogare il loro odio contro il mondo. Anche se l’avessi voluto, non ci sarei riuscita.”


“…” Ovviamente, Yun Che ricordava ogni sua parola.


“Anche se sono l’Imperatrice Diabolica del Clan Colpo Celeste Nemesi dei Diavoli, e per loro i miei ordini sono come leggi celesti…” Jie Yuan sospirò di nascosto, prima di riprendere: “Nonostante tutto, le loro anime sono sempre state più deboli della mia. Milioni di anni di dolore, odio e disperazione hanno corrotto le loro menti ormai molto tempo fa, e tutti loro si sono trasformati in veri e propri mostri accecati dall’odio.”


“Se tornassero nel Caos Primordiale, si sfogherebbero contro il mondo intero come dei folli. Nessuno potrebbe fermarli, neppure io.”


“Inoltre, più del novanta percento dei membri del mio Clan sono già morti fuori dal Caos Primordiale, e i pochi sopravvissuti sono ormai al limite. Persino a quelli più giovani, che sopravvivrebbero più a lungo degli altri… non restano che circa diecimila anni di vita.”


“Se devono trascorrere il resto delle loro vite commettendo atrocità e distruggendo questo fragile mondo, tanto vale che io…”


Jie Yuan si interruppe all’improvviso, come se non riuscisse a sopportare di concludere la frase. Si voltò leggermente a lato, nascondendo la sua espressione leggermente addolorata.


Yun Che non la interruppe, durante quella spiegazione. Quella sua promessa non aveva solamente salvato il Caos Primordiale, in bilico sull’orlo dell’abisso, ma l’aveva praticamente portato in paradiso. Yun Che poteva già immaginare quanto sarebbero stati felici gli abitanti del Regno degli Dei, quando l’avrebbero saputo.


Yun Che avrebbe dovuto essere a sua volta entusiasta, ma in quel momento provava più che altro stupore.


Non si sarebbe mai aspettato che Jie Yuan fosse disposta a sacrificare tutti i membri del suo Clan per un mondo che milioni di anni prima l’aveva tradita, e con il quale non aveva ormai più quasi alcun legame…


Dopo quella decisione, non sarebbe mai più riuscita a guardare negli occhi i membri del suo Clan, e soprattutto, sarebbe stata per sempre divorata dal senso di colpa. Senza dubbio, avrebbe sofferto più di chiunque altro.


Quella era stata la sua decisione, la decisione di un Diavolo, anzi, di un’Imperatrice dei Diavoli!


Yun Che non riusciva neppure a descrivere quanto fosse incredulo.


“Ora puoi tornare da quelle persone. Tanto vale tranquillizzarli subito, anziché in seguito.” Disse Jie Yuan: “Quando sarà il momento, tornerò nel luogo in cui sono arrivata, e distruggerò il passaggio dimensionale… Sono l’unica in grado di distruggerlo. Una volta fatto, nessuno potrà mai crearne un altro.”


“…” Yun Che annuì con una rigidità innaturale, poi rispose: “D’accordo.”


“Ricorda, ti affido Hong’er e You’er. Non dimenticare mai la tua promessa… se oserai fare loro del male o abbandonarle, non potrò mai perdonarti, non importa dove io sia, che sia viva o che sia morta!”


“Non si preoccupi, Sua Maestà. Io…” stava per giurare solennemente ancora una volta, quando all’improvviso si accorse di un dettaglio fuori posto nelle parole di Jie Yuan. Poi, corrugò la fronte e balbettò stupito: “Sua Maestà, dove… dove intende andare? Non rimarrà a fianco di Hong’er e You’er?”


“E dove credi che vada?” Jie Yuan sorrise, poi si voltò verso est e guardò in lontananza con i suoi occhi neri: “Ovviamente, resterò coi membri del mio Clan.”


Ancora più scioccato, Yun Che disse frettolosamente: “Ma Sua Maestà, lei…”


“Fu solo colpa mia se venni esiliata dal Caos Primordiale.” Jie Yuan sapeva cosa Yun Che stesse per dire, quindi lo interruppe freddamente. Poi, continuò: “Il motivo per cui loro hanno resistito e sofferto così a lungo fuori dal Caos Primordiale è che speravano di poter tornare, un giorno. Eppure, io li tradirò e distruggerò la loro unica speranza.”


“Il mio sarà un crimine imperdonabile. Come potrei abbandonarli una seconda volta, dopo quello che sto per fare loro?”


“…” Yun Che fissò Jie Yuan con lo sguardo perso nel vuoto. Era avvolta dall’oscurità, e il suo volto era ricoperto di cicatrici che neppure lei era in grado di cancellare, nonostante la sua forza. I suoi occhi erano così spaventosi che nessuno avrebbe mai osato incrociare il suo sguardo.


Avrebbe dovuto essere il Diavolo più spaventoso e crudele del mondo. Persino peggiore di tutti gli altri Diavoli, in quanto loro Imperatrice, eppure…


“Non è costretta a farlo, Sua Maestà.” La determinazione di Jie Yuan aveva ancora una volta capovolto la concezione che Yun Che aveva dei Diavoli: “I membri del suo Clan sono riusciti a sopravvivere fino al giorno d’oggi grazie alla Spina dell’Universo. Non avrebbero mai potuto tornare nel Caos Primordiale, se non fosse stato per lei. Lei… non deve niente a nessuno, Sua Maestà.”


“E poi, You’er e Hong’er hanno bisogno di lei.”


Mesi prima, Yun Che temeva il ritorno dell’Imperatrice Diabolica Colpo Celeste Nemesi dei Diavoli.


Ma ora, capì con enorme stupore di non volere che se ne andasse.


“Non lascerò il Caos Primordiale solo per restare al fianco del mio Clan.” Jie Yuan sembrava più calma che mai: “Yun Che, dimmi… credi che ci sia posto per me, in questo mondo?”


“…” Per alcuni secondi, Yun Che non seppe rispondere.


“Sia l’aura che le Leggi del Caos Primordiale sono molto più deboli di com’erano in passato. L’universo, al momento, non è in grado di resistere al mio potere, né alla mia sola presenza. Sicuramente hai notato come, a causa del mio ritorno, innumerevoli Bestie Misteriose sono impazzite, lanciando attacchi sempre più vasti. Il caos sta avvolgendo molti pianeti e Reami Stellari, facendoli crollare uno dopo l’altro.”


“Per tutto il tempo in cui sono rimasta qui, sono riuscita a impedire alle Leggi della Stella Polo Blu di collassare, ma… lo stesso non vale per i pianeti circostanti. In meno di due mesi, quasi diecimila pianeti sono stati completamente distrutti. Su metà di questi, non è sopravvissuto un singolo essere vivente. È un crimine orribile e atroce, e devo assolutamente risponderne.”


Se nell’universo fosse nato un nuovo Vero Dio, non avrebbe portato al collasso le leggi della natura, perché sarebbe stato creato all’interno di esse. Ma Jie Yuan era “un’estranea”, giunta dall’esterno del Caos Primordiale, e il suo potere era semplicemente troppo grande perché le leggi della natura riuscissero a sopportarlo.


Ancora peggio, la sua sola presenza stava causando una catastrofe ben peggiore di quanto le persone comuni potessero immaginare.


“Se rimanessi qui, è impossibile sapere quanto tempo impiegherebbe il Caos Primordiale ad adattarsi alla mia esistenza, né quanti altri pianeti e Reami Stellari verrebbero distrutti a causa mia.”


“Dato che ho deciso di sacrificare il mio Clan per il bene di questo mondo, non devo assolutamente rimanerci neppure io.”


“Questa è la mia decisione, e non cambierò idea. È la scelta migliore per me, per Hong’er e You’er, per te e per tutti gli abitanti del Caos Primordiale.”


La voce di Jie Yuan penetrò nelle orecchie di Yun Che e riecheggiò nella sua mente, senza svanire per parecchio tempo.


Eppure, quello era il risultato migliore che si potesse desiderare. I Diavoli non sarebbero tornati nel Caos Primordiale, e l’Imperatrice Diabolica stessa se ne sarebbe andata per sempre. Era un finale imprevedibile e fantastico, praticamente da sogno.


Quindi, perché Yun Che non ne era felice? Impiegò parecchio tempo a calmarsi, poi le chiese: “Quando se ne andrà?”


“Fra nove giorni.” Rispose Jie Yuan: “Se aspettassi oltre, potrebbe essere troppo tardi.”


Se i Diavoli fossero riusciti a raggiungere il passaggio dimensionale, invadendo il Caos Primordiale, allora neppure l’Imperatrice Diabolica Colpo Celeste Nemesi dei Diavoli sarebbe stata in grado di fermarli.


“…” Yun Che rimase di nuovo in silenzio.


“Dimmi, per caso provi improvvisamente molto più rispetto per me?” domandò Jie Yuan.


Yun Che annuì, poi le chiese: “Lei è un Diavolo. Perché è disposta a sacrificare così tanto per dei comuni mortali con cui non ha alcun legame?”


“Heh, un Diavolo, dici…” Jie Yuan sorrise: “Sì, sono un Diavolo… ma sono anche il Diavolo che si è dimostrato degno di lui.”


“…” Yun Che sorrise, poi rispose gentilmente: “Ha ragione. Finalmente capisco perché il Dio Malvagio infranse il più grave dei tabù per sposarla, e perché abbandonò il titolo di Dio della Creazione dopo averla persa. Lei è sicuramente degna di lui. Più di chiunque altro al mondo.”


A quel punto, il suo rispetto per Jie Yuan superò finalmente la sua paura di lei.


Tuttavia, Jie Yuan non reagì al commento emozionato di Yun Che. Al contrario, gli fece improvvisamente una domanda: “Yun Che, rispondimi.”


“Credi che questo mondo meriti il mio sacrificio?”


Yun Che sollevò lo sguardo e rispose: “Se fossi in lei, non credo che potrei rispondere. Ma come egoista mortale, abitante dell’universo… credo di sì. Credo che lo meriti.”


“Ormai il Caos Primordiale è senza dubbio debole e insignificante, in confronto a com’era un tempo. Dopo la morte di Dei e Diavoli, ha anche sviluppato delle leggi, dei mondi e delle dimensioni stabili, e ci sono aspre lotte per la sopravvivenza. Non posso negare che al mondo ci siano molte persone crudeli e spregevoli, e che in alcuni luoghi chiunque possa impazzire dalla disperazione, ma ultimamente ho cominciato a credere che al mondo ci sia più bene che male… se non altro, credo che questo universo meriti tutto il mio impegno per proteggerlo.”


Jie Yuan sembrava incredibilmente attenta, mentre ascoltava la sua risposta. Alla fine, fissò Yun Che e gli disse: “Bene. Spero che tu possa continuare a crederlo per tutta la vita. Ma…”


Nei suoi occhi comparve improvvisamente un bagliore diabolico, e il suo tono si fece più cupo: “Ricorda questo, Yun Che. Se tu non avessi salvato Hong’er, se non ti fossi preso cura di You’er per anni, non mi sarei mai lasciata alle spalle così rapidamente il mio odio. Se non ti fossi dimostrato degno della mia fiducia e non ti avessi ritenuto degno di custodire il futuro di Hong’er e You’er, non avrei mai preso la decisione a cui sono arrivata quest’oggi. Quindi, sei stato tu a salvare l’universo! Nessuno merita di essere chiamato Messia, al di fuori di te!”


“Non devi mai dimenticarlo!”


Yun Che aveva salvato Hong’er sull’Arca Primordiale Misteriosa per un incontro fortuito. E aveva deciso di visitare spesso You’er perché lei gli aveva salvato la vita. Tuttavia, non aveva mai immaginato che quegli incontri accidentali avrebbero determinato la sorte dell’intero Caos Primordiale e salvato innumerevoli vite.


“Ma ci sono comunque delle cose che non posso dimenticare.”


“Cosa intende dire?” domandò Yun Che, confuso.


“Ancora adesso, non sono sicura che questo mondo meriti il mio sacrificio e quello del mio Clan. E dubito ancora di più che questo mondo, che tu hai salvato, non ti tradirà mai.”


“Tradire te sarà come tradire le mie figlie. E tradire te e le mie figlie sarà come tradire tutto ciò che ho sacrificato per il bene di questo mondo!”


“Quindi…”


Lo sguardo di Jie Yuan all’improvviso divenne tagliente e trafisse il cuore di Yun Che, mentre l’intero mondo intorno a loro diventava più scuro…
                                


                                



