---
weight: 1515
title: Capitolo 1515 – Un Oscuro Presagio
pubDate: 2025-03-10T08:57:10.460Z
tags:
    - atg
---


<em><strong>Capitolo sponsorizzato! Grazie Federico! 2 in coda, 4/10 donazione</strong></em>


<em><strong>-Alstor</strong></em>






Regione Orientale, Regno Luce di Gemma.


Qualche giorno prima, l’Imperatrice Diabolica Colpo Celeste Nemesi dei Diavoli si era recata nel Regno dell’Eternità e aveva annunciato personalmente che avrebbe lasciato il Caos Primordiale. Dopodiché, quasi tutti gli Imperatori Divini e i Realm King presenti in quel momento erano rimasti nel Regno dell’Eternità, in attesa di accompagnare personalmente l’Imperatrice Diabolica alla sua partenza.


Ma ce n’erano comunque alcuni che erano andati via, e che sarebbero tornati all’ultimo minuto… uno di loro era proprio Shui Qianheng.


In preda all’agitazione, aveva lasciato il Regno dell’Eternità ed era tornato nel Regno Luce di Gemma. Poi, aveva portato Shui Meiyin nel Regno della Canzone Glaciale… Tutto questo, per scegliere la data definitiva del matrimonio fra Shui Meiyin e Yun Che insieme a Mu Xuanyin.


Il motivo per cui voleva fissarla con così grande urgenza, nonostante quel periodo frenetico, era perfettamente chiaro: Al momento, tredici Imperatori Divini e quasi tutti i Realm King dei Reami Superiori della Regione Orientale erano radunati nel Regno dell’Eternità! Sarebbe stato un evento spettacolare!


Dopo il congedo dell’Imperatrice Diabolica Colpo Celeste Nemesi dei Diavoli, lui avrebbe potuto annunciare immediatamente la data del matrimonio a tutti i presenti… La comodità organizzativa era solo secondaria! Il fattore più importante era che sarebbe stato grandioso! Assolutamente sfarzoso! Semplicemente straordinario!


<em>Io, il Realm King del Regno Luce di Gemma, avrò per genero il Messia in persona! Persino l’Infante Diabolico obbedisce alle sue richieste, e la Dea del Brahma è degna solo di essere sua schiava, ma mia figlia lo sposerà con una cerimonia grandiosa!</em>


Shui Qianheng tornò nel Regno Luce di Gemma dopo aver fissato la data del matrimonio, ma non partì subito per il Regno dell’Eternità. Al contrario, iniziò a occuparsi personalmente dell’organizzazione della cerimonia, dando le disposizioni per l’inizio dei preparativi, e la sua voce tonante, ancora più roca del solito, riecheggiava per tutto la setta.


In effetti, solo ventiquattr’ore dopo l’attivazione della grande Formazione di Teletrasporto per il Regno dell’Eternità, Shui Qianheng decise finalmente di tornarvi, portando con sé anche Shui Yingyue e Shui Yingheng.


“Sorellina, è quasi ora di andare.”


Shui Yingyue entrò nella stanza di Shui Meiyin, e quando vide gli oggetti con cui stava giocherellando, sul suo viso comparve un’espressione incredula.


Sorprendentemente, stringeva fra le mani più di dieci brillanti Gemme del Suono, di varie forme e colori.


“Ho capito, ho capito! Arrivo subito.” Shui Meiyin mise via le Gemme del Suono e si alzò in piedi.


“Si può sapere perché stavi giocando con quelle Gemme del Suono?” domandò Shui Yingyue. Le Gemme del Suono erano fra le pietre di più basso livello e valore del mondo. Per quel che ne sapeva lei, non erano neppure degne dell’attenzione di Shui Meiyin. Eppure, adesso, l’aveva vista giocherellarci allegramente.


“Perché piacciono al Fratellone Yun Che, e ne indossa persino alcune al collo.” Rispose Shui Meiyin, prima di abbassare la voce e sussurrare: “E poi ha il coraggio di dire che io sono infantile.”


“…” Shui Yingyue non sapeva come rispondere, quindi si limitò a voltarsi: “Dai, andiamo.”


Shui Meiyin annuì e seguì sua sorella maggiore. Ma proprio quando stava per uscire dalla stanza, nei suoi occhi comparve all’improvviso un bagliore nero. Rimase totalmente pietrificata, e le sue pupille si contrassero terribilmente.


“Cosa succede?” Shui Yingyue si voltò, e quando vide Shui Meiyin rimase notevolmente scioccata. Si avvicinò e le chiese preoccupata: “Cosa succede? Hai percepito qualcosa?”


“Non andare… non andare…” rimase con lo sguardo perso nel vuoto, e mormoro quelle parole, sconvolta. Nei suoi occhi comparve un caotico bagliore nero, come se delle farfalle stessero danzando al loro interno.


Shui Yingyue: “…!?!?”


“Cosa succede?”


Shui Qianheng giunse in un lampo. Aveva percepito chiaramente che qualcosa non andava in Shui Meiyin, e si era precipitato da lei il prima possibile. Quando vide le condizioni in cui si trovava, divenne terribilmente scuro in volto e il suo tono si fece improvvisamente molto cupo: “Meiyin, cos’hai ‘visto’?”


“Non andare…” Shui Meiyin ripeté di nuovo quelle due parole.


“Non andare dove?” Shui Qianheng corrugò ancora di più la fronte: “Forse… nel Regno dell’Eternità?”


“…” Le pupille di Shui Meiyin si contrassero ancora di più, mentre faceva del suo meglio per rilasciare l’energia spirituale della Divina Anima Immacolata, nel tentativo di “vedere più chiaramente” qualcosa. Ma non vedeva altro che un’immagine sempre più scura, che alla fine divenne completamente nera.


Era come una scura notte senza stelle, come un abisso senza fondo.


Il bagliore nero nei suoi occhi lampeggiò e poi scomparve, poi lei cadde lentamente a terra, con lo sguardo spento.


Shui Yingyue scattò subito in avanti e la prese fra le braccia prima che cadesse.


“Non andare… nel Regno dell’Eternità…” Shui Meiyin sbatté le palpebre e la sua voce divenne ancora più debole: “Non dobbiamo… andare…”


Sbatté ancora le palpebre, ma alla fine non riuscì più a resistere e svenne del tutto.


Shui Yingyue scambiò uno sguardo con Shui Qianheng. Entrambi erano scioccati.


………………………..


Le dodici ore successive trascorsero molto velocemente. Un raggio di luce bianca sfrecciò verso il Palco degli Dei nel Regno dell’Eternità, e la sagoma della grande Formazione di Teletrasporto divenne chiaramente visibile.


I tredici Imperatori Divini e tutti gli altri grandi Realm King dei Reami Superiori si erano già radunati intorno al Palco degli Dei. Con un brillante anello di energia spaziale che ruotava lentamente a mezz’aria, i tredici Imperatori Divini erano al centro del Palco, ma l’attenzione di tutti era rivolta su Yun Che.


Eppure, Yun Che sembrava piuttosto strano e il Realm King del Regno della Canzone Glaciale, che la volta precedente l’aveva accompagnato, non era al suo fianco. Lui, dal canto suo, era rimasto estremamente indifferente nonostante le lusinghe, le domande e le lodi dei vari Realm King. In effetti, aveva trascorso la maggior parte del tempo da solo, ai margini della formazione misteriosa.


Qianye Ying’er era rimasta alle sue spalle per tutto il tempo, in silenzio. Era vestita esattamente come tutte le altre volte. L’armatura dorata aderiva al suo corpo e la maschera copriva il suo viso. Le tre parole “Dea del Brahma” erano sufficienti a far sì che nessuno dei Realm King dei Reami Superiori avessero il coraggio di avvicinarsi a lei, o anche solo di osservarla per più di un istante… né tantomeno di parlarle. Si limitarono a lanciare qualche occhiata all’Imperatore dell’Eternità, di tanto in tanto. Tuttavia, si accorsero che non solo continuava a sorridere, ma che il suo atteggiamento, mite come sempre, nascondeva anche un maestoso prestigio in grado di stupire chiunque. Non c’era assolutamente nulla di strano in lui.


Fu in quell’istante che la grande Formazione di Teletrasporto si attivò.


Si poteva soltanto immaginare quanta energia fosse necessaria per attivare una Formazione di Teletrasporto che collegasse il Regno dell’Eternità al confine orientale del Caos Primordiale. L’ultima volta che era stata utilizzata, tutti si erano sentiti come se stessero per assistere all’apocalisse. Ma stavolta, l’atmosfera era completamente opposta. Nessuno, nell’intero Regno dell’Eternità, era preoccupato. Erano tutti tranquilli e pieni di entusiasmo.


Un lampo di luce illuminò il cielo, e una Energia Misteriosa spaziale incredibilmente intensa si diffuse per tutto il Palco degli Dei, avvolgendo tutti i presenti.


Dopo quel lungo salto attraverso lo spazio, il mondo di fronte a loro si trasformò improvvisamente, lasciando spazio al vuoto siderale.


Tuttavia, stavolta non vennero accolti dalla violenta tempesta d’energia della volta precedente. Nessun bagliore cremisi trafisse le loro anime. In effetti, era tutto eccezionalmente calmo.


Il cristallo scarlatto a forma di diamante era ancora incastonato nella lontana Parete del Caos Primordiale… era stato creato dalla Spina dell’Universo, e si trattava di un passaggio dimensionale che collegava l’universo al vuoto fuori di esso!


L’Imperatrice Diabolica Colpo Celeste Nemesi dei Diavoli era arrivata da quel passaggio, e se ne sarebbe andata nello stesso modo.


“Finalmente, è arrivato il momento.” Disse l’Imperatore dell’Eternità, sospirando: “Anche se la nostra Formazione di Teletrasporto non è riuscita a portare a termine il suo scopo originale, assisterà comunque alla partenza dell’Imperatrice Diabolica. Quindi, assisterà anche a un grande cambiamento nel fato del Caos Primordiale. Perciò, si può comunque dire che sia valsa la pena di costruirla.”


“Speriamo che non ci siano altri imprevisti o cambi di programma.” Commentò l’Imperatore del Qilin della Regione Occidentale.


Se l’Imperatrice Diabolica Colpo Celeste Nemesi dei Diavoli avesse improvvisamente deciso di infrangere la sua promessa, allora tutto il loro sollievo sarebbe scomparso, e la catastrofe li avrebbe travolti rapidamente. Quindi, per sentirsi davvero tranquilli avrebbero dovuto assistere alla partenza dell’Imperatrice Diabolica e alla distruzione del passaggio dimensionale.


“Questo vecchietto crede al Giovane Divino Yun.” L’Imperatore dell’Eternità rise di gusto. Ormai, era completamente abituato a pronunciare le parole “Giovane Divino Yun”, ed era il più calmo fra tutti gli Imperatori Divini.


“Dato che lo dice lei, Imperatore dell’Eternità, mi sento molto rincuorato.” Disse Qianye Fantian, ridendo: “Questa faccenda mi ha preoccupato molto, nell’ultimo periodo. Quando si sarà conclusa, finalmente potremo rilassarci quanto vorremo, almeno per un po’.”


“Oh? A quanto pare anche lei prova molto rispetto per il Giovane Divino Yun, Imperatore del Brama.” Qualcuno era giunto furtivamente alle loro spalle. Era un uomo dalla corporatura fragile, con un viso giovane ed elegante, ma i suoi occhi erano così gelidi che avrebbero fatto rabbrividire chiunque avesse incrociato il suo sguardo. Incredibilmente, si trattava proprio dell’Imperatore del Mare Meridionale: “Non mi sorprende che sia stato disposto a donargli sua figlia come schiava.”


L’atmosfera divenne improvvisamente glaciale, e tutti gli Imperatori Divini rimasero in silenzio.


Qianye Fantian, tuttavia, non era affatto arrabbiato. Al contrario, sorrise e rispose: “Non posso che ammirare i gusti di Ying’er. Ha guardato dall’alto in basso innumerevoli Imperatori Divini e pretendenti straordinari, come se fossero scarpe rovinate. Eppure, già quando il Giovane Divino Yun dimostrò per la prima volta il suo valore durante l’Assemblea Profound God di qualche anno fa, Ying’er fece il primo passo e mi chiese di accettarlo come mio genero. Purtroppo, il suo desiderio non è ancora stato esaurito.”


“Però, in questo modo ora può restare con il Giovane Divino Yun giorno e notte. Non è forse fantastico?” continuò l’Imperatore del Brama, con un sorriso radioso: “Per la mia Ying’er, esiste davvero un uomo migliore del Giovane Divino Yun?”


“Certo,” il tono di Qianye Fantian cambiò repentinamente: “Tutti sanno che lei, Imperatore del Mare Meridionale, è sempre stato innamorato di Ying’er. Ma ora, lei appartiene al Giovane Divino Yun, quindi se vuole può chiedere a lui di cedergliela. E se non accettasse, conoscendo le sue abilità, Imperatore del Mare Meridionale, sarà libero di architettare tutti i complotti e le trappole che vorrà. Sono impaziente di vederla soddisfare il suo desiderio.”


Le parole dell’Imperatore del Brahma fecero corrugare le sopracciglia a tutti gli Imperatori Divini intorno a lui.


La Dea del Brama, Qianye Ying’er, era sempre stata il più grande orgoglio e il tesoro più prezioso di Qianye Fantian. Era molto affezionato a lei e assecondava sempre ogni sua richiesta. Aveva detto più ci una volta che, sebbene fosse una donna, in futuro sarebbe stata la prossima Imperatrice del Brahma. Le aveva persino concesso un prestigio e un’autorità praticamente pari alle sue, nel Regno del Brahma. Non solo poteva dare ordini ai Re del Brahma, ma anche agli stessi Dei del Brahma, prima della loro morte.


Eppure, in quel momento, aveva davvero detto che Qianye Ying’er “ormai apparteneva al Giovane Divino Yun.”


Forse, Qianye Fantian l’aveva detto senza pensarci, e non aveva alcun peso. Ma forse, soppesando attentamente le sue parole…


Nan Wansheng socchiuse gli occhi e finse di sorridere: “Ottimo, ben detto! Non mi delude davvero mai, Imperatore del Brama!”


Dopodiché, si voltò e non aggiunse altro. Tuttavia, nei suoi occhi comparve per un istante un bagliore così minaccioso da essere terrificante.


Chiedere a Yun Che di cedergliela? Utilizzare trappole o complotti, nei quali era molto più esperto di Yun Che?


Anche tralasciando la fama e l’apprezzamento di cui godeva Yun Che, che li aveva guadagnati salvando l’universo… Già solo per il fatto che era stato indispensabile nella mediazione fra Infante Diabolico e Regno degli Dei, i quali avevano stretto un accordo di reciproca non-aggressione, nessuno al mondo avrebbe mai osato offendere Yun Che. Sia che l’Imperatrice Diabolica Colpo Celeste Nemesi dei Diavoli fosse rimasta o se ne fosse andata.


Non importava quanto l’Imperatore del Mare Meridionale fosse sfrontato e avventato, non avrebbe osato offendere Yun Che neppure se questi avesse ucciso suo padre… Figurarsi per una donna!


Quello era il deterrente assoluto, generato dal potere assoluto!


Inoltre, Yun Che possedeva la Perla del Veleno Celeste ed era l’unica persona al mondo ad avere ereditato il potere di un Dio della Creazione. La sua performance durante la Battaglia degli Dei aveva già mostrato a tutti il suo potenziale senza precedenti. Nessuno dubitava che, un giorno, sarebbe diventato più forte di chiunque altro al mondo.


E, molto probabilmente, quel giorno sarebbe arrivato prima di quanto in molti si aspettassero.


Persone come lui andavano eliminate fin dall’inizio, e quando non si riusciva era meglio non diventare mai loro nemici.


Ma Yun Che aveva la fama d’aver salvato l’universo, aveva l’Infante Diabolico al suo fianco, la Dea come sua schiava, e una relazione ambiguamente romantica con l’Imperatrice degli Dei Lunari. Persino l’Imperatore dell’Eternità era estremamente protettivo nei suoi confronti, e i Reami Sovrani di tutte e tre le Regioni lo lodavano e rispettavano, al punto da avergli concesso i titoli di Giovane Divino e Messia. Inoltre, i vari Reami Superiori della Regione Orientali erano impazienti di potersi inginocchiare di fronte a lui e leccargli i piedi…


<em>Eliminarlo ‘sto cazzo!</em>


“Imperatore del Mare Meridionale.” Una tranquilla voce femminile lo raggiunse. Sorprendentemente, si trattava dell’Imperatrice degli Dei Lunari: “Credo che le convenga stare ben alla larga da Yun Che. Altrimenti, se ricordasse a Yun Che o all’Infante Diabolico che anni fa per poco non uccise la Dea Stellare del Massacro, temo che non sarebbe un bene né per lei né per il Regno del Mare Meridionale.”


“Umpf!” Nan Wansheng sbuffò con freddezza e i suoi occhi si ridussero a due minuscole fessure.


Anni prima, aveva fatto del suo meglio per assassinare la Dea Stellare del Massacro, solo per fare colpo su Qianye Ying’er. In quanto Imperatore Divino numero uno della Regione Meridionale, era estremamente orgoglioso e autoritario. Ma essendo follemente infatuato di Qianye Ying’er, avrebbe fatto di tutto per soddisfare ogni sua richiesta… inoltre, ai suoi occhi, Qianye Ying’er era l’unica persona al mondo meritevole del suo totale impegno.


Ma erano passati così tanti anni, eppure lui, l’Imperatore Divino più potente della Regione Meridionale, non era riuscito neppure a sfiorare le vesti di Qianye Ying’er… E ora era diventata schiava di Yun Che!


<em>Sua schiava!!</em>


<em>Ma… che… cazzo…</em>


Dopo aver parlato, Xia Qingyue indietreggiò di un passo e se ne andò. Ma, mentre si allontanava, lanciò un’occhiata all’Imperatore del Drago, apparentemente per caso.


“Non sembri di buonumore.” Xia Qingyue giunse accanto a Yun Che, poi lo osservò e gli chiese: “Per caso è successo qualcosa?”


Yun Che continuò a fissare il lontano passaggio cremisi e scosse la testa: “Non è niente, solo una faccenda personale.”


Intuendo che non voleva parlarne, Xia Qingyue non indagò ulteriormente. Piuttosto, osservò l’area circostante e commentò: “Strano, non c’è davvero nessun membro del Regno Luce di Gemma. Qualche giorno fa ho sentito dire manca molto poco al tuo matrimonio con Shui Meiyin, quindi credevo che il Realm King del Regno Luce di Gemma avrebbe sfruttato quest’occasione per annunciare pubblicamente la data della cerimonia… è piuttosto strano.”


Yun Che le lanciò un’occhiataccia e rispose: “Probabilmente c’è stato qualche cambiamento nell’organizzazione del matrimonio, e quindi non hanno potuto venire.”


Yun Che era così di cattivo umore proprio perché si era accorto che Shui Qianheng e Shui Meiyin non erano ancora arrivati… in effetti, non erano arrivati neppure dopo l’attivazione della Formazione di Teletrasporto.


Mu Xuanyin aveva contribuito molto all’organizzazione del suo matrimonio con Shui Meiyin.


Mu Bingyune gli aveva detto che si era impegnata così tanto perché voleva sinceramente affidare i suoi sentimenti a Shui Meiyin.


Ma adesso… quei sentimenti sinceramente affidati a qualcun altro si erano sicuramente trasformati in umiliazione.


Sarebbe stato assolutamente normale se avesse deciso di cancellare bruscamente il matrimonio. Il fatto che Shui Qianheng non fosse venuto era chiaramente la prova che fosse andata così.


“??” Xia Qingyue inarcò leggermente le sue esili sopracciglia: “Cosa succede?”


“…” Yun Che scosse la testa e si costrinse ad accennare un sorriso: “Adesso non ho voglia di parlarne. Te lo dirò un’altra volta.”


“Mn.” Xia Qingyue annuì lievemente e rispose: “Per pura coincidenza, anche io vorrei dirti una cosa, più tardi.”


“Oh?”


“Riguarda la Signora Shen Xi.” Aggiunse Xia Qingyue.


Yun Che corrugò visibilmente le sopracciglia, e si voltò di scatto verso di lei: “Cosa è successo a Shen Xi?”


Cedendo alla sua grande preoccupazione, Yun Che l’aveva chiamata ad alta voce “Shen Xi” anziché “Signora Shen Xi”. Ma Xia Qingyue non sembrò notarlo, e rispose tranquillamente: “Qualche tempo fa, ho visitato il Regno del Drago e ho scoperto alcuni dettagli riguardo a lei.”


Yun Che: “…” <em>(Qualche tempo fa?)</em>


“Tuttavia, questo non è il momento giusto per parlartene.” Disse Xia Qingyue: “Te l’ho anticipato solo per dirti che non c’è bisogno che tu vada nel Regno del Drago, almeno per un po’. Quando sarà il momento, ti spiegherò tutto nel dettaglio. Ma adesso abbiamo cose più importanti di cui occuparci, quindi non distrarti.”


“… va bene.” Yun Che annuì, poi si abbandonò a un piccolo sospiro, cercando di concentrarsi il più possibile in attesa dell’arrivo di Jie Yuan.
                                


                                



