---
weight: 15180
title: Capitolo 1518 – Imprevisto
pubDate: 2025-03-10T08:57:10.461Z
tags:
    - atg
---


<em><strong>Capitolo regolare, 1 in coda, 4/10 donazione</strong></em>


<em><strong>-Alstor</strong></em>


Dall’altro capo del tunnel cremisi, all’interno di un secondo varco nero, collegato ad esso.


Di fronte a Jie Yuan c’era una gigantesca barriera, che stava respingendo i Diavoli sfrenati, bloccando completamente la loro forza e impedendo loro di avanzare di anche solo mezzo passo.


“Imperatrice… Perché… Perché…”


I Diavoli lanciarono roche grida di rabbia, indignazione e disperazione.


Jie Yuan aveva un’espressione incredibilmente tranquilla. Non era né in preda al panico né addolorata. Con un tono semplicemente freddo e calmo, disse: “Fermatevi… Coloro che ci tradirono ormai non sono altro che polvere. Non avete alcun diritto di sfogare il vostro odio e il vostro rancore sui mortali che vivono ora nel Caos Primordiale, figurarsi di distruggere l’armonia di un’intera Era.”


“Ma se lo meritano… SE LO MERITANO… DEVONO MORIRE TUTTI… TUTTI LORO DEVONO MORIREEEE!” Continuarono a lanciare grida disperate, scattando in avanti con tutte le loro forze.


Esatto, tutti loro avevano perso ogni briciolo di razionalità ormai da tempo. Erano stati ridotti a meri spettri malvagi, assetati solamente di vendetta.


“La nostra tragica sorte non è affatto colpa loro.”


“Non preoccupatevi,” continuò abbassando la voce Jie Yuan: “Non importa cosa accada, resterò per sempre con voi, vi proteggerò finché vivrete, e quando avrete tutti raggiunto l’aldilà, naturalmente anche io vi seguirò.”


“Ah… AAAAAAHHHHHHH!!” Gli attacchi e i ruggiti dei Diavoli divennero ancora più folli e aggressivi.


Sempre più Diavoli si stavano scagliando contro di lei, e la barriera che aveva eretto con tutte le sue forze stava lentamente cominciando a cedere… sapeva bene che non avrebbe resistito ancora a lungo.


Jie Yuan voltò il capo e si guardò alle spalle, con negli occhi uno sguardo davvero fin troppo cupo e preoccupato.


Aveva scelto di seppellire sé stessa e il suo intero Clan fuori dal Caos Primordiale… E oltre all’amore per le sue figlie e per suo marito, c’era anche un altro motivo per cui aveva preso quella decisione, un motivo di cui non aveva parlato a Yun Che.


Era il motivo principale, e quello più terrificante…


………………..


BUZZ!!


Una spada dorata, avvolta da uno strano bagliore, comparve fra le mani di Qianye Fantian. Emanò un brillante raggio color oro, e sferrò un affondo dritto verso il tunnel cremisi, emettendo un sibilo così assordante da frantumare quasi i timpani di tutti i presenti.


In quel momento, tutti stavano prendendo e utilizzando disperatamente Artefatti Profound e tesori di alto grado. C’era anche chi stava utilizzando assi nella manica che non erano ancora stati mai visti da nessuno. Veniva rilasciata caoticamente ogni sorta di aura tirannica, al punto che persino i potenti Imperatori Divini, in testa al gruppo, si sentivano piuttosto sotto pressione.


Tuttavia, quegli attacchi non sembrarono comunque suscitare alcuna reazione nel varco dimensionale cremisi. Le crepe che ne ricoprivano la superficie, quelle crepe che non si allargavano né diramavano nonostante tutto il loro impegno, sembravano volerli deridere per la loro inferiorità e la loro inutilità.


E Jie Yuan aveva detto loro che avevano a disposizione solo quindici respiri di tempo… Quindici respiri!


In altre parole, anche con il suo enorme potere, di fronte alla sempre più vasta orda di Diavoli, di fronte a una catastrofe che avrebbe portato nel loro universo un centinaio di Diavoli assetati di sangue, era in grado di trattenerli per al massimo quindici respiri di tempo.


E una volta trascorsi quei venti o trenta secondi, quei Diavoli avrebbero infranto la sua barriera, raggiunto il Caos Primordiale e trucidato gran parte degli individui più potenti dell’universo… in pratica, non appena un Diavolo avesse oltrepassato il varco, sarebbe andato tutto perduto!


Yun Che digrignò i denti così forte da avere la sensazione che stessero per frantumarsi, ma era il più impotente fra tutti i presenti.


A dirla tutta, se avesse osato fare anche un solo passo oltre la barriera protettiva eretta da Xia Qingyue, il potere residuo degli attacchi combinati di tutti i presenti sarebbe stato sufficiente a ucciderlo all’istante, quindi si poteva immaginare cosa sarebbe successo se fosse stato colpito dall'Energia Misteriosa dei Diavoli, nel caso in cui fosse fuoriuscita dal tunnel.


Il tempo passò molto velocemente. Era la prima volta in vita loro che odiavano la rapidità con cui scorreva il tempo! Mentre osservava il passaggio cremisi, che era a malapena cambiato nonostante tutti i loro attacchi a piena potenza, persino l’Imperatore dell’Eternità aveva un’espressione così distorta da renderlo quasi irriconoscibile. Lanciò improvvisamente un ringhio furioso, simile a quello di una belva feroce.


Pfffft!


Parecchio sangue fresco sgorgò dalle sue labbra, riversandosi su tutto il suo corpo.


Ma, incredibilmente, quel fiotto di sangue era dovuto al fatto che aveva sacrificato parte della sua Essenza del Sangue, e un’ondata di Energia Misteriosa ancora più violenta eruppe dal suo corpo come un fiume in piena.


Ciò stupì notevolmente tutti i presenti, ma poi, nei loro occhi comparve un bagliore rosso, pieno di determinazione. Tutti i Guardiani alle spalle dell’Imperatore dell’Eternità utilizzarono a loro volta la loro Essenza del Sangue, non appena ne ebbero l’occasione. Poi, ci fu un altro evento scioccante e tutti… dal più debole dei Realm King all’Imperatore del Drago stesso, cominciarono a sacrificare la loro Essenza del Sangue.


Immediatamente, ondante e ondante di Energia Misteriosa terrificante e disperata esplosero all’estremo est del Caos Primordiale.


CLANG——


Il tunnel cremisi tremò leggermente. Eppure, quel clangore piuttosto ovattato risuonò nei cuori e nelle anime di tutti.


Ma… alla fine, si trattò solo di un leggero tremore.


Tuttavia, quel clangore e quel piccolo tremore che tutti videro chiaramente non suscitarono alcuna gioia. Al contrario, causarono solo altra disperazione.


Anche se si trattava solo di un varco dimensionale senza vita né coscienza, che non poteva neppure contrattaccare, era stato comunque creato dalla Spina dell’Universo. Il livello della sua esistenza era semplicemente troppo alto.


L’attacco frettoloso dell’Imperatrice Diabolica Colpo Celeste Nemesi dei Diavoli aveva lasciato una ragnatela di crepe nel tunnel, e aveva praticamente già distrutto le sue fondamenta. Purché una forza esterna riuscisse a penetrarvi e ad allargare quelle crepe, sarebbe crollato all’istante.


Eppure, il potere combinato di tredici delle persone più potenti dell’universo, con al proprio fianco molti altri individui tra i più forti della Regione Orientale, non era davvero… riuscito neppure ad allargare di un solo millimetro quelle crepe, neanche dopo che tutti loro avevano sacrificato forzatamente parte della loro Essenza del Sangue.


Quella era la differenza fra i mortali e un Imperatore dei Diavoli.


Forse, neppure Jie Yuan si era aspettata che tutti loro fossero davvero così inutili.


“Non va bene, non sembra funzionare niente!”


“Mio Signore… cosa dobbiamo fare?” chiese l’Onorevole Tai Yu, a denti stretti.


L’Imperatore dell’Eternità era già così pallido da sembrare esangue. Ma la disperazione e la frustrazione sul suo volto, ormai, si erano incredibilmente tramutati in una cupa rassegnazione. Con lo sguardo fisso di fronte a sé, mormorò: “Che questo sia il volere dei Cieli… alla fine… non siamo comunque riusciti a sfuggire a questa calamità…”


RMMBZZ—— RMMMMMBRRRRRR——


Rumori orrendi provenivano senza sosta dal varco cremisi, dove le esplosioni di energia si sovrapponevano alle grida rauche dei Diavoli. Tuttavia, il loro potere non era ancora fuoriuscito dal tunnel. Era chiaro che l’Imperatrice Diabolica Colpo Celeste Nemesi dei Diavoli stesse ancora bloccando disperatamente i loro attacchi, perché se anche solo un rivolo della loro forza fosse fuoriuscito dal varco, sarebbe stato sufficiente a uccidere o ferire quasi tutti i presenti.


Riuscivano a percepire vagamente le auree dei Diavoli, che erano già decine. Quindi, l’Imperatrice Diabolica Colpo Celeste Nemesi dei Diavoli stava davvero bloccando decine di Diavoli completamente da sola!


Ma anche se lei era l’Imperatrice Diabolica Colpo Celeste Nemesi dei Diavoli, non poteva resistere ancora a lungo, e i Diavoli molto probabilmente avrebbero infranto la sua barriera nel giro di pochi secondi.


“Sigh…” dopo essersi abbandonato a un lungo sospiro rassegnato, l’Imperatore dell’Eternità chiuse gli occhi e sembrò accettare il suo destino.


Ma in quel preciso istante, la voce di una giovane ragazza riecheggiò nell’aria:


“Tutti voi, levatevi – dai – piedi!!”


Quella voce fu particolarmente dolce per uno dei presenti. Eppure, penetrò all’istante nell’animo di tutti, come una lama avvelenata, facendo tremare i loro cuori e pietrificando il flusso delle loro Energia Misteriosa per un istante.


Yun Che si guardò intorno freneticamente e gridò: “Jasmine!”


RIPP!!


Lo spazio venne ferocemente lacerato da un raggio di luce nera. Nel mezzo di quel varco oscuro, comparve una ragazza vestita di rosso. I suoi capelli erano neri come la notte e i suoi occhi sembravano abissi senza fondo. Accanto a lei si poteva intravedere una ruota dalla forma bizzarra, avvolta da un’infernale aura oscura.


La Ruota della Calamità dell’Infante Diabolico!


“L’Infante Diabolico!!”


“E’ l’Infante Diabolico!!”


L’aura emanata dall’Infante Diabolico era molto meno terrificante di quella proveniente dai Diavoli, ma rimase impressa molto più nettamente nei cuori di tutti i presenti… perché il potere dell’Infante Diabolico era a un livello ancora maggiore di quello dei Diavoli!


Quando videro l’Infante Diabolico, tutti gli Imperatori Divini, che avrebbero dovuto sentirsi terrorizzati, si illuminarono, perché avevano realizzato qualcosa. L’Imperatore dell’Eternità fu il primo a ritrarre la sua aura e a indietreggiare, gridando furiosamente: “Allontanatevi tutti!”


Mentre tutti si ritiravano in preda al panico, Jasmine strinse fra le dita la Ruota dell’Infante Diabolico, completamente avvolta dall’aura oscura. Sfrecciò in un solo istante oltre l’intero gruppo e sferrò un attacco simile a una meteora nera, che colpì violentemente il varco cremisi.


CRAAACCK!!!


La Ruota famosa per aver portato l’apocalisse colpì con forza il tunnel cremisi, rilasciando un’esplosione di energia oscura che sembrò voler divorare l’intero universo. Il grido straziante di un bambino sembrò risuonare in lontananza.


Non appena ci fu quel terribile impatto, l’onda d’urto fece quasi vomitare sangue agli Imperatori Divini, i più vicini al varco. Ma non ebbero il tempo di preoccuparsi di un dettaglio così insignificante. Con gli occhi spalancati, videro le crepe sul tunnel cremisi allargarsi improvvisamente, oltre l’infernale bagliore emanato dalla Ruota dell’Infante Diabolico.


Persino il colore delle crepe cambiò, e diventarono nere come l’inchiostro.


Anche se Jasmine era molto potente, non poteva comunque tenere testa contemporaneamente a tutti quegli individui straordinari.


Tuttavia, per distruggere il tunnel cremisi, era più importante la forza di un singolo attacco che quella complessiva di tutti i presenti!


Fra i sette Tesori Celesti, la Spina dell’Universo era sesta in classifica, mentre la Ruota dell’Infante Diabolico era al secondo posto. Quindi, in quanto a potere, l’oscurità dell’Infante Diabolico era senza dubbio più potente dell’energia dimensionale della Spina dell’Universo!


Fu come un improvviso lampo di speranza nel mezzo del terrore. Dopo che tutti si furono ripresi dallo shock, sui loro volti comparvero espressione euforiche, siccome avevano capito che non era ancora tutto perduto.


Non avrebbero assolutamente mai immaginato che l’entità più oscura e diabolica del mondo, in quell’istante, sarebbe diventata la loro più grande speranza!


Jasmine venne scagliata molto lontano dalla forza dell’impatto. Ma dopo una sola frazione di secondo, riprese ad attaccare ferocemente. La Ruota dell’Infante Diabolico colpì di nuovo con forza il tunnel cremisi. La sua energia oscura avvolse di nuovo l’area dell’impatto. Una voce risuonava di continuo nelle menti e nelle anime di tutti. Un momento prima, ricordava i gemiti di un bambino, e un momento dopo, gli ululati di un Diavolo.


Le crepe sulla superficie del tunnel cremisi si diramarono ulteriormente e, poi, cominciarono a tremare violentemente.


BOOOM——


La Ruota dell’Infante Diabolico colpì per la terza volta… anche se l’aura oscura della Ruota si era scontrata solo due volte con l’energia dimensionale della Spina dell’Universo, il contraccolpo era stato semplicemente terrificante, e dalle labbra di Jasmine cominciò a colare un rivolo di sangue. Tuttavia, i suoi occhi erano ancora cupi e desolati, e la Ruota sfrecciò rapidamente verso il basso ancora una volta. Ogni attacco conteneva tutta la sua forza, e ogni impatto rilasciava un’aura oscura che faceva tremare persino lo spazio circostante.


Le crepe sulla superficie del tunnel cremisi diventavano sempre più grandi, e tremavano sempre più forte… Ormai il sangue sgorgava senza sosta dagli angoli delle labbra di Jasmine, risultando incredibilmente vistoso e brillante.


“Svelti… svelti, aiutate l’Infante Diabolico!!”


Il grido assordante dell’Imperatore dell’Eternità fece risvegliare tutti da quel sogno. Cominciarono subito a rilasciare le loro auree, che avevano trattenuto per qualche istante, e i loro attacchi a piena potenza contro il varco formarono un flusso di raggi di Energia Misteriosa che lo tempestarono di esplosioni.


Anche se era quasi impossibile per i loro colpi avere effetti degni di nota sull’energia dimensionale della Spina dell’Universo, sfruttando quel particolare momento, forse sarebbero riusciti a cambiare il destino dell’intero Caos Primordiale.


“Svelti… cedetemi tutti la vostra Energia Misteriosa!”


Mentre l’Imperatore dell’Eternità gridava quelle parole, una formazione misteriosa bianco pallido si formò alle sue spalle, e tutti i membri del Regno dell’Eternità capirono all’istante cosa ciò significasse. I sette Guardiani e il Principe dell’Eternità Zhou Qingchen si radunarono il più velocemente possibile dietro di lui, poi cominciarono a riversare tutto il loro potere in quella formazione misteriosa.


Quella era una tecnica che poteva utilizzare esclusivamente il Regno dell’Eternità. Era in grado di fondere l'Energia Misteriosa di varie persone, anche di livelli diversi, con una rapidità incredibile, alterando notevolmente la forza misteriosa di colui che la utilizzava… L’Imperatore dell’Eternità l’aveva già utilizzata una volta, quando si erano recati per la prima volta all’estremo est del Caos Primordiale, nel tentativo di chiudere la crepa cremisi. Allora, aveva raccolto il potere di tutti i Divine Master presenti.


L’intervento dell’Infante Diabolico aveva provato per l’ennesima volta un dato di fatto: il livello del proprio potere era molto più importante della quantità della propria Energia Misteriosa. Quindi, forse il potere dell’Imperatore dell’Eternità, dopo aver subito quel leggero ma non trascurabile cambiamento grazie alla formazione misteriosa, sarebbe stato leggermente utile.


Anche tutti gli altri reagirono, dopo un istante di stupore. Immediatamente, ritrassero le loro aure, per poi rivolgerle verso la formazione misteriosa alle spalle dell’Imperatore dell’Eternità.


La formazione misteriosa ruotò rapidamente su sé stessa e un denso bagliore bianco avvolse dalla testa ai piedi l’Imperatore dell’Eternità. Fissò il varco cremisi, che ormai tremava violentemente, e pregò che l’Imperatrice Diabolica riuscisse a resistere ancora qualche secondo.


Un respiro, due respiri, tre respiri…


Mancava un solo istante al limite dei “quindici respiri” che l’Imperatrice dell’Eternità aveva concesso loro, perciò l’Imperatore dell’Eternità non osò concentrare ulteriormente il potere che gli era stato donato. Con un ruggito grave, stava per rilasciarlo completamente, ma in quel preciso istante un gemito terribilmente straziato e inquietante risuonò nel Caos Primordiale.


Colpito da un raggio di energia oscura che sarebbe stato in grado di distruggere intere stelle, il tunnel cremisi, ormai ricoperto di crepe nere, esplose violentemente, trasformandosi in varie lacerazioni spaziali scarlatte che si sparpagliarono nell’aria.


Dopo il collasso del varco, sulla Parete del Caos Primordiale rimase solo un foro poco più piccolo. Era stato aperto violentemente dalla distruzione del varco dimensionale… ma cominciò subito a restringersi velocemente.


“No… NO!!!”


Tutti sentirono le grida disperate dei Diavoli… provenienti dal mondo all’esterno del Caos Primordiale.


Stupore, entusiasmo, gioia, incredulità… Queste furono le emozioni che travolsero caoticamente tutti i presenti… Il tunnel era stato distrutto, ed era impossibile che in futuro venisse ricostruito. Il foro nella Parete del Caos Primordiale sarebbe scomparso nell’arco di pochi istanti, e l’Imperatrice Diabolica Colpo Celeste Nemesi dei Diavoli, insieme a tutti quei terrificanti Diavoli, che fino a pochi secondi prima erano così vicini, non avrebbero mai più potuto mettere piede in quell’universo.


Erano sopravvissuti a una catastrofe senza pari… Erano ancora una volta sopravvissuti alla calamità!


Le braccia dell’Imperatore dell’Eternità, che contenevano il potere di tutti i presenti, si fermarono a mezz’aria. Dopo quell’istante di gioia, nei suoi occhi si intravide uno sguardo combattuto e indeciso. Tuttavia, quell’esitazione durò per meno di una frazione di secondo, poi le sue braccia, che prima erano puntate verso il tunnel cremisi, si mossero improvvisamente in un’altra direzione…


E un attacco terribilmente violento colpì Jasmine alle spalle.


BOOOOOM————————


Con un’esplosione assordante, lo spazio stesso si frantumò completamente e tutti, compreso lo stesso Imperatore dell’Eternità, vennero scaraventati in aria… Jasmine sputò un abbondante fiotto di sangue, poi sia lei sia la Ruota dell’Infante Diabolico vennero scagliati oltre il foro nella Parete del Caos Primordiale come stelle cadenti.


RIIIP!


Non appena Jasmine oltrepassò il foro nella Parete del Caos Primordiale, quel varco che sembrava distorto da un fulmine scomparve del tutto. Non ne rimase neppure una traccia… la Parete del Caos Primordiale tornò così perfettamente integra che chiunque ne sarebbe rimasto sorpreso.


“Keh… Kehkeh…”


L’Imperatore dell’Eternità stava vomitando senza sosta sangue e pezzi di carne, ma sulle sue labbra c’era un sorriso incredibilmente felice e sollevato: “L’Imperatrice Diabolica, i Diavoli e l’Infante Diabolico sono stati eliminati. Il Caos Primordiale… finalmente avrà pace.”
                                


                                



