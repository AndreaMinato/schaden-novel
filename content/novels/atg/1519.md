---
weight: 15190
title: Capitolo 1519 – Rabbia
pubDate: 2025-03-10T08:57:10.461Z
tags:
    - atg
---


<em><strong>Capitolo sponsorizzato! Grazie Federico! 7 in coda, 4/10 donazione</strong></em>


<em><strong>-Alstor</strong></em>






Jasmine era scomparsa. Insieme alla Ruota dell’Infante Diabolico, all’Imperatrice Diabolica Colpo Celeste Nemesi dei Diavoli e ai Diavoli, era stata scaraventata fuori dal Caos Primordiale, per sempre.


Non avrebbe mai più potuto tornare.


Era successo tutto in un istante. Dalla distruzione del tunnel cremisi, a quando l’Infante Diabolico era stato scaraventato oltre il foro nella Parete, era trascorsa a malapena una frazione di secondo. Era successo tutto quasi contemporaneamente, nessuno se lo aspettava.


L’aura dell’Imperatrice Diabolica era svanita. Così come quelle dei Diavoli. E persino quella dell’Infante Diabolica… erano svanite nel nulla.


Le lacerazioni e le tempeste spaziali si ritrassero rapidamente nei secondi successivi. Tutto tornò di nuovo calmo.


Superato quel momento di stupore, sui volti di tutti i presenti comparve una gioia sfrenata!


Quando i Diavoli erano giunti senza preavviso, avevano provato terrore e incredulità, si erano trovati sull’orlo della disperazione. Erano fin troppo più deboli di quei Diavoli, e non c’era assolutamente nulla che potessero fare per fermarli.


Ma l’Imperatrice Diabolica li aveva fermati prima che potessero raggiungere il Caos Primordiale e l’Infante Diabolico era arrivato improvvisamente in loro soccorso, distruggendo il varco dimensionale e privandoli della loro unica possibilità di tornare nell’universo.


Poi, l’Imperatore dell’Eternità aveva raccolto l'Energia Misteriosa di tutti e aveva sferrato un attacco alle spalle contro l’Infante Diabolico, scaraventandolo fuori dal Caos Primordiale quasi nello stesso istante.


Così, in pochi secondi, l’Imperatrice Diabolica, i Diavoli e l’Infante Diabolico… le tre più grandi catastrofi che avessero mai colpito il caos Primordiale, erano state risolte in una volta sola!


Bisognava ammettere che c’era dell’ironico, perché l’Imperatrice Diabolica se n’era andata di sua spontanea volontà, i Diavoli erano stati fermati da lei, e il varco dimensionale era stato distrutto dall’Infante Diabolico. Se non fosse stato per gli sforzi dell’Imperatrice Diabolica e dell’Infante Diabolico, il Caos Primordiale sarebbe stato devastato da una vera e propria apocalisse!


Ma erano riusciti a cogliere alla sprovvista l’Infante Diabolico, che aveva chiaramente e inevitabilmente abbassato la guardia perché aveva esaurito tutte le sue energie quando aveva distrutto il varco dimensionale, e il contraccolpo l’aveva leggermente ferita…


Ma cosa importava cosa fosse successo o che metodo fosse stato utilizzato, dato che l’obiettivo era stato raggiunto, soprattutto considerando che quella conclusione era la migliore possibile?


“Ottimo… ottimo! Davvero fantastico! Davvero fantastico!”


“I Cieli ci hanno protetto!” gridò emozionato il Realm King di un Reame Superiore.


“Tutti e tre i problemi sono stati risolti in una volta sola… i Cieli ci hanno davvero benedetto!”


“Che reazione rapida e decisa. Merita davvero di essere il nostro Imperatore.” Sospirò sollevato l’Onorevole Tai Yu.


“Si mette male.” Mormorò Xia Qingyue. L’Improvviso arrivo dei Diavoli, l’intervento imprevisto dell’Infante Diabolico, l’attacco a sorpresa di Zhou Xuzi… nessuno si aspettava che accadesse nulla di tutto questo, ed era successo tutto in pochi secondi… era stato impossibile reagire ad ognuno di questi imprevisti, figurarsi fermarli.


Xia Qingyue si voltò verso Yun Che e avvertì una stretta ancora peggiore al cuore. Yun Che si era fatto fin troppi nemici nel Regno degli Dei, e possedeva l’unica Eredità di un Dio della Creazione al mondo. Jie Yuan era stata la sua prima protettrice, e l’Infante Diabolico avrebbe dovuto prendere il suo posto. Ma ora, l’Infante Diabolico non c’era più…


Yun Che era pietrificato, come se qualcuno avesse scagliato una maledizione contro di lui. Fissò il punto in cui Jasmine era scomparsa, con le pupille contratte, tremando dalla testa ai piedi… quello poteva essere un dono dei Cieli per tutti gli altri, ma per lui era un incubo giunto senza preavviso.


“Jas… mine…”


Fu il suo stesso mormorio a risvegliarlo da quella trance, e subito dopo scattò barcollando verso la Parete del Caos Primordiale, finendo per scontrarvisi violentemente…


La Parete del Caos Primordiale era la barriera più resistente che esistesse. Era quasi impossibile lacerarla.


Oltre di essa, c’era un mondo desolato e spazzato da tempeste dimensionali, oltre che all’orda di Diavoli impazziti. Jasmine era rimasta ferita gravemente, dopo aver distrutto il varco cremisi…


Era impossibile che riuscisse a sopravvivere in quelle condizioni… Quindi, non sarebbe mai tornata!


Era scomparsa per sempre dalla vita di Yun Che!


“Gah… ah… ah…”


Le sue pupille si contrassero terribilmente, e del sangue gli risalì la gola. Si sentiva come se fosse precipitato nell’inferno più freddo e crudele che esistesse, gli si stava gelando il sangue nelle vene, e il dolore stava raggiungendo il profondo della sua anima.


Si voltò lentamente e con incertezza, fino a osservare l’Imperatore dell’Eternità, l’Imperatore Divino che rispettava, ammirava e di cui si fidava maggiormente nella Regione Orientale. I suoi occhi tremanti divennero iniettati di sangue, e gli chiese: “Perché… Perché… l’ha… fatto…”


Tutti rimasero in silenzio e fissarono Yun Che con sguardi improvvisamente combattuti.


Alcuni, lo guardarono con uno strano e interessato bagliore negli occhi.


L’Imperatore dell’Eternità chiuse gli occhi, come se non avesse il coraggio di incrociare lo sguardo di Yun Che. Sospirò, poi rispose: “Il mondo non avrebbe conosciuto pace, finché l’Infante Diabolico avesse continuato ad esistere, e quella di poco fa era un’occasione unica nel suo genere… Non ho semplice potuto accettare di lasciarmela sfuggire.”


“Guh… heh…” Yun Che stava ansimando così tanto che il suo petto sembrava sul punto di scoppiare da un momento all’altro. Si sentì pervadere completamente da più rabbia, dolore, odio e stupore di quanti ne avesse mai provati in vita sua, e la sua aura e la sua mente divennero più caotiche che mai. Prima che se ne rendesse conto, anche tutto ciò che vedeva di fronte a sé assunse una sfumatura rosso sangue: “Lei… per caso si è dimenticato di ciò che mi aveva promesso!? Le ho promesso a nome di Jasmine che sarebbe rimasta per sempre sul mio pianeta e non avrebbe mai fatto del male a nessuno… e lei aveva promesso che nessuno di voi l’avrebbe mai attaccata… l’aveva giurato personalmente!!”


“Ah…” L’Imperatore dell’Eternità si abbandonò a un profondo sospiro, poi rispose: “Si trattava di una scelta disperata. Sapevo di non essere abbastanza forte da poterla eliminare, e che affrontarla avrebbe causato soltanto innumerevoli tragedie e una terribile devastazione.”


“Anche se fosse rimasta sul tuo pianeta… avrebbe comunque continuato a esistere. Nessuno può essere sicuro che si sarebbe trattenuta per sempre, e nessuno di noi avrebbe mai potuto sentirsi davvero al sicuro, se l’Infante Diabolico fosse sopravvissuto e avesse risvegliato completamente il suo potere…”


“Hai ragione, sebbene io sia un Imperatore Divino, non ho mantenuto la parola data.” Continuò addolorato l’Imperatore dell’Eternità: “Ti ho mancato terribilmente di rispetto, e ho disonorato il titolo di Imperatore Divino. Ma… non rimpiango di aver preso questa decisione, anche se tu mi odierai e ogni persona al mondo mi disprezzerà.”


“Vi ha salvato la vita! Vi ha salvato la vita!!” gridò Yun Che, come se fosse completamente impazzito: “Se non fosse stato per lei, quel varco dimensionale non sarebbe mai stato distrutto! I Diavoli sarebbero tornati nel Caos Primordiale… e tutti voi sareste morti! Saremmo morti tutti!!”


“Lei vi ha salvato la vita! Ha salvato l’intero universo, ha salvato il presente e il futuro del Regno degli Dei!”


Ormai, le grida di Yun Che erano terribilmente aspre. Ogni parola che pronunciava sembrava macchiata di sangue: “Ma tu… tu hai sfruttato l’occasione per attaccarla! Hai attaccato la persona che ha fatto tutto ciò che era in suo potere per salvare le vostre vite! Come hai potuto! Come puoi non avere alcun rimpianto!? Come hai osato!?”


“Fratello Yun,” Zhuo Qingchen intervenne, piuttosto imbarazzato: “Per… per favore, cerca di calmarti.”


“Haah.” L’Imperatore dell’Eternità sospirò di nuovo, poi rispose: “Hai ragione. Se non fosse stato per l’Infante Diabolico, una terribile calamità avrebbe colpito tutti noi. È vero che è stata lei a salvarci tutti. E io ho commesso un orribile tradimento, pugnalando alle spalle chi ci stava aiutando… ho commesso un crimine imperdonabile.”


“Ho commesso un crimine contro di te, contro l’Infante Diabolico e contro il mondo intero. Non credo di poter continuare a vivere, con questa vergogna sulle mie spalle.” L’Imperatore dell’Eternità ritrasse completamente la sua aura e disse, in un tono debole e rassegnato: “Per ripagarti della tua perdita… ti offro volentieri la mia vita.”


Le sue parole scioccarono tutti i presenti. Il più potente dei Guardiani, l’Onorevole Tai Yu, balbettò incredulo: “Mio Signore, cosa… cosa sta dicendo?”


“Tai Yu.” L’Imperatore dell’Eternità chiuse gli occhi e disse: “Qingchen è ancora giovane, e per i prossimi anni avrà bisogno del tuo aiuto. È un peccato che io non possa dire addio al nostro antenato, ma è giusto così… Giovane Divino Yun, prenditi pure la mia vita. Almeno, mi sentirò un po’ meno in colpa… Inoltre, nessuno deve provare a fermare il Giovane Divino Yun, né vendicarmi dopo che mi avrà ucciso.”


“Onorevole Padre!” Zhou Qingchen giunse di scatto accanto a Zhou Xuzi: “La smetta di dire sciocchezze!”


“Mio Signore!” anche i Guardiani si avvicinarono a Zhou Xuzi, e l’Onorevole Tai Yu intervenne: “Mio Signore, una persona come lei non può fare una cosa così sciocca! Non ha fatto nulla di male! Assolutamente nulla! È vero, ha infranto la promessa fatta al Giovane Divino Yun… ma non merita affatto di morire per questo!”


“Lei è il nostro Imperatore, l’Imperatore dell’Eternità, che né il Regno dell’Eternità né la Regione Orientale possono permettersi di perdere! Non deve rinunciare alla sua vita con una tale leggerezza!”


“Heh, hehe…” Yun Che rise. Il suo sorriso era più freddo del ghiaccio, il suo odio lo stava divorando totalmente, come una belva feroce. Non se n’era accorto, ma del sangue stava colando dagli angoli delle sue labbra, e ogni volta che parlava ne schizzavano fiotti tutt’intorno: “Una vita per una vita? … Heh… che idiozia… la tua vita non vale quanto quella della mia Jasmine, Vecchio Eternità!”


“La mia Jasmine non ha mai usato il suo potere per vendicarsi, neppure dopo essere stata tradita da suo padre e dal suo Regno, neppure se tutto il mondo la temeva e la odiava… E nel momento più disperato, si è fatta avanti, salvandoci tutti a costo della sua stessa vita… è lei il vero Messia che tutti voi dovreste venerare e ringraziare per il resto delle vostre vite!!”


“Ma tu… tu parli sempre di giustizia… parli sempre di salvare il mondo… eppure, sei stato tu a uccidere la nostra Messia nel più spregevole, crudele e disonorevole dei modi! E hai il coraggio di dire che non rimpiangi la tua decisione!?”


L’Imperatore dell’Eternità sobbalzò, e il suo viso divenne terribilmente pallido. Sembrava che fosse invecchiato di decenni in un solo istante.


“Persino gli animali conoscono la gratitudine, ma tu? Tu non meriti il titolo di Imperatore dell’Eternità! Sei ancora peggio che un maiale! Vuoi ripagare la vita di Jasmine con la tua? La tua vita non vale neanche lontanamente quanto la sua, vecchio cane!!”


L’espressione di tutti i presenti mutò radicalmente quando sentirono gli insulti di Yun Che. L’Imperatore dell’Eternità era l’Imperatore Divino più rispettato e prestigioso della Regione Orientale. Nessuno lo aveva mai insultato in quel modo! Nessuno ci aveva mai neppure provato!


I Guardiani del Regno dell’Eternità divennero rossi in volto quando sentirono quegli insulti. L’Onorevole Tai Yu ringhiò, con un’espressione minacciosa: “Yun Che, hai davvero esagerato!”


Ma Yun Che non lo degnò neppure di uno sguardo. Continuò a fissare l’Imperatore dell’Eternità, con nel cuore un odio che avrebbe potuto placare solo facendo a pezzi quell’uomo nel modo più crudele e straziante possibile. E forse, neppure quello sarebbe stato abbastanza.


“Vecchio Cane Eternità!!” prima di quel giorno, Yun Che non avrebbe mai neanche immaginato di rivolgersi in quel modo all’Imperatore Divino che rispettava più di tutti: “La tua vita vale meno di quella di un cane, non meriti di morire per ripagare quella di Jasmine… ma meriti ancora meno di continuare a vivere!!”


Urlò a squarciagola e aprì all’istante Ade. Scattò verso l’Imperatore dell’Eternità, come una belva feroce resa folle dalla sete di sangue, ricoprendo le proprie mani di Energia Misteriosa scarlatta. Sembrava che avesse degli artigli macchiati di sangue, e sferrò un violento attacco verso la gola dell’Imperatore dell’Eternità.


L’Imperatore dell’Eternità rimase immobile. Non fece neppure circolare la sua Energia Misteriosa.


“Yun Che, fermo!” gridò allarmata Xia Qingyue.


Bang!!


Ma Yun Che venne scaraventato all’indietro prima ancora che Xia Qingyue potesse fermarlo personalmente. L’Onorevole Tai Yu era fermo di fronte a Zhou Xuzi, con le braccia sollevate e la fronte corrugata: “Non credere che non ti farò del male, Yun Che!”


“Indietro!” disse in tono cupo l’Imperatore dell’Eternità: “Non fermatelo.”


“Onorevole Padre!” anche Zhou Qingchen giunse di fronte all’Eternità, per proteggerlo da Yun Che. La sua voce divenne più determinata, mentre fissava Yun Che: “Fratello Yun, è vero, mio padre ha infranto la promessa che ti aveva fatto, ma è anche vero che ha fatto la cosa giusta! Mio padre non ha certo voluto vendicarsi dell’Infante Diabolico, ha solo fatto ciò che doveva fare per tenere al sicuro il mondo intero! Anche io avrei preso la stessa decisione, se fossi stato al suo posto!”


“Hai diritto a insultare e umiliare il mio Onorevole Padre quanto vuoi, ma come hai potuto cercare davvero di ucciderlo!?”


“Keh… keh keh…” Yun Che tossì dal dolore, mentre il sangue sgorgava dalle sue labbra. Era impossibile sapere se stesse sanguinando perché ferito dall’Onorevole Tai Yun, o per la rabbia sconfinata che stava alterando la sua circolazione sanguigna.


“Il Principe Ereditario dell’Eternità ha ragione.”


Una voce grave riecheggiò improvvisamente nell’aria, e Qianye Fantian si fece lentamente avanti: “Tutti noi sappiamo che l’Imperatore dell’Eternità aveva promesso di non attaccare l’Infante Diabolico, e nessuno di noi era in disaccordo con lui. Ma bisogna riconoscere che, in quel momento, non avevamo altra scelta.”


“Tutti sanno che l’Imperatore dell’Eternità è molto generoso, che ha a cuore il bene del mondo intero e che la sua correttezza è superata solo dall’importanza che dà alle proprie promesse. Eppure, è giunto a infrangere un suo giuramento, a commettere un gesto spregevole e a rischiare la sua prestigiosa reputazione… perché?”


Yun Che sollevò lo sguardo e fissò Qianye Fantian.


La voce di Qianye Fantian divenne bruscamente più cupa, e ruggì: “Perché la morte dell’Infante Diabolico porterà pace a tutto il mondo! L’Imperatore dell’Eternità si è spinto a sacrificare la propria integrità morale e la propria reputazione per il bene di tutti! Come si può credere che abbia torto!?”


“Giovane Divino Yun, tu hai salvato il mondo, e nessuno di noi può accusarti di nulla. Ma…” Negli occhi di Qianye Fantian comparve uno strano bagliore: “Io sarò il primo a oppormi, se vorrai attaccare l’Imperatore dell’Eternità per un Diavolo che non avrebbe dovuto neppure esistere!”


Una voce soverchiante e ancora più spaventosa riecheggiò in quello stesso istante: “L’Imperatore dell’Eternità ha infranto la sua promessa per salvare il mondo dalla più terribile delle catastrofi. Anche se non ha mantenuto la parola, questo non fa che rendere più rispettabile il suo sacrificio.”


Quella voce fece tremare il cuore di tutti i presenti.


Perché a parlare era stato… l’Imperatore del Drago in persona!
                                


                                



