---
weight: 15310
title: Capitolo 1531 – Anima di Drago Oscura
pubDate: 2025-03-10T08:57:10.462Z
tags:
    - atg
---


<em><strong>Capitolo sponsorizzato! Grazie mille Maria Grazia! (O Samuele? O entrambi? Mi sono accorto ora che la donazione è firmata con tutti e due i nomi); 1 in coda, 4/10 donazione</strong></em>


<em><strong>-Alstor</strong></em>


Bang…


Fu in quell’istante che lo strato di ghiaccio in cui era intrappolato Yun Che si frantumò completamente.


Il potere dell’Imperatore del Drago era fin troppo spaventoso. Anche se si era trattato solo di una fluttuazione d’energia residua dall’attacco, era stata comunque sufficiente a infrangere la barriera protettiva che Mu Xuanyin aveva fornito a Yun Che con le sue ultime forze…


Il sangue scorreva da ogni angolo del corpo di Yun Che. In quel momento, si sentiva come se fosse stato tagliato in migliaia di pezzi, ma il dolore straziante che tormentava ogni sua cellula gli faceva capire chiaramente di essere ancora vivo.


Nonostante la sua aura gelida stesse svanendo lentamente e non riuscisse a creare altro che strati di ghiaccio incrinato, Mu Xuanyin continuò a lottare, proteggendolo anche a costo della sua stessa vita.


Le sue vesti bianche come la neve si erano ormai tinte di un rosso acceso, e i suoi stupendi capelli azzurri come il ghiaccio stavano perdendo rapidamente il loro splendore, diventando neri poco alla volta. Era come una farfalla dalle ali spezzate, sospesa nell’aria gelida, che stesse cadendo in un abisso oscuro dove non giungeva mai la luce del sole.


“Maestra——”


Yun Che lanciò un grido raggelante e scattò in avanti come se fosse impazzito… anche se era ferito gravemente dalla testa ai piedi, aprì all’istante Ade e superò il normale limite della sua velocità…


Dopo l’Imperatore del Drago, giunsero uno dopo l’altro anche l’Imperatore del Mare Meridionale, quattro Guardiani e tre Re del Brahma. Anche Zhou Xuzi e Qianye Fantian tornarono indietro. Dopo essersi quasi lasciati sfuggire Yun Che a causa di quel loro istante d’esitazione, ora erano tutti più determinati che mai. Anche di fronte a Mu Xuanyin, che aveva chiaramente riportato ferite letali in seguito all’attacco dell’Imperatore del Drago, attaccarono comunque tutti insieme, puntando soltanto a uccidere Yun Che. Non volevano lasciargli alcuna possibilità di sopravvivere o fuggire.


Quattro Imperatori Divini e sette Divine Master di alto livello attaccarono all’unisono. Il loro potere era così terrificante da poter facilmente distruggere un piccolo sistema solare.


Sui volti dei Divine Master alle loro spalle comparvero espressioni scioccate, mentre cominciavano a far circolare la loro Energia Misteriosa per proteggersi.


Di fronte a quella potenza così soverchiante, Mu Xuanyin, che aveva completamente esaurito la sua Energia Misteriosa, e Yun Che, che stava scattando verso di lei, sembravano solo due insignificanti granelli di sabbia…


“Uu… aaaaaghh!!”


Quel ruggito fu incredibilmente roco e addolorato, e ricordò quello di una belva disperata. Non appena sferrarono il loro attacco, Yun Che riuscì finalmente a sfiorare Mu Xuanyin con una mano, mentre l’altra afferrava un bagliore blu come il ghiaccio…


Era la Spada della Principessa Glaciale, l’adorata spada di Mu Xuanyin, dalla quale non si separava mai.


Avvolse le braccia intorno a Mu Xuanyin e la abbracciò stretto, come se stesse abbracciando tutto il suo mondo… ma era così fredda che lui provò una stretta al cuore. Yun Che sferrò improvvisamente un affondo con la Spada della Principessa Glaciale, e la sua energia vitale cominciò a dissiparsi a una velocità sconvolgente, mentre disegnava un gigantesco arco di luce azzurra nell’aria.


Quell’arco di luce, che si allargò rapidamente, era la tecnica più potente in suo possesso, e mai prima di allora l’aveva utilizzata con una tale forza…


Moon Star Restoration!


In quell’istante, lo spazio di fronte a lui… il vasto vuoto siderale, avvolto dai poteri di quegli Imperatori Divini e Divine Master, insieme alle Leggi della natura, si invertì completamente.


In una frazione di secondo, gli attacchi che i quattro Imperatori Divini e i sette Divine Master avevano sferrato con tutte le loro forze vennero riflessi brutalmente contro di loro, come se fossero stati raggi di luce entrati in contatto con uno specchio. Il bagliore dell'Energia Misteriosa, subito dopo, avvolse ogni cosa intorno a loro e alle loro spalle.


Hhhrummmm———————


Nessuno avrebbe mai potuto prevedere ciò che stava improvvisamente accadendo davanti ai loro occhi, perché era un evento in contrasto con ogni logica, quindi era naturale che non fossero pronti a difendersi. Mentre quell’esplosione catastrofica scuoteva il cielo, i quattro Imperatori Divini e i sette Divine Master che avevano attaccato vennero scaraventati all’indietro. Compreso l’Imperatore del Drago stesso.


A subire le conseguenze peggiori fu l’Imperatore dell’Eternità, che era già stato ferito seriamente da Mu Xuanyin. Un fiotto di sangue lungo più di trenta metri sgorgò dalla sua bocca, e roteò a mezz’aria mentre veniva scagliato via.


Nell’area alle loro spalle, gli altri Imperatori Divini e i Realm King dei Reami Superiori rimasti in disparte vennero immediatamente travolti da quel potere devastante, che suscitò grida di paura e di dolore, le quali riecheggiarono nel mezzo dello sconfinato bagliore.


Ognuno di loro era un Realm King di un Reame Superiore, dunque erano tutti fra gli individui più potenti dell’universo. Tuttavia, la forza dell’attacco combinato di quattro Imperatori Divini e sette Divine Master era estremamente difficile da bloccare persino per loro, perciò in molti subirono subito gravi ferite.


Il boato fu così assordante da sovrastare ogni altro suono al mondo, ma Yun Che non se ne accorse neppure. Abbracciò Mu Xuanyin…


La sua aura gelida era chiaramente scomparsa del tutto, e anche i suoi capelli avevano perso la loro surreale e fatata colorazione blu ghiaccio, eppure perché era ancora fredda come sempre?


“Mae… stra…”


La sua voce tremava violentemente, ma non tanto quanto il suo corpo… fra le sue braccia, la pelle di Mu Xuanyin era lucida e brillante come una perla. Il suo volto di giada era ancora perfetto e meraviglioso, ma non possedeva più nemmeno una traccia di forza o determinazione. In effetti, la sua espressione era così tragicamente bella e triste da poter spezzare il cuore a chiunque.


Le ciglia di Mu Xuanyin tremarono leggermente, come le ali di una farfalla che danzasse nel vento. Solo che ormai nei suoi occhi non c’era più quel bagliore spaventosamente freddo. Al contrario, erano spenti e opachi. Una delle sue mani, ancora più brillante della neve candida, si sollevò lentamente e sfiorò la guancia di Yun Che.


Dei vistosi rivoli di sangue stavano scorrendo e gocciolando dal suo braccio, macchiando la Pietra Illusoria del Vuoto ormai scarlatta.


“Devi… sopravvivere…”


La sua voce era debole e distante come nebbia in un sogno, e quelle due sole parole fecero sparire l’ultimo minuscolo, gelido bagliore nei suoi occhi. La mano che aveva appena sfiorato Yun Che cadde, irrigidita… portando con sé la Pietra Illusoria del Vuoto.


Avrebbe voluto vedere chiaramente il volto di Yun Che, avrebbe voluto dirgli che sperava che non fossero più Maestra e allievo nelle loro prossime vite… ma il destino non le concesse neppure quel suo ultimo desiderio.


Cra…


Crack…


Crack…


Anche se i suoi denti si stavano spezzando, uno dopo l’altro, Yun Che non avvertì alcun dolore. Chinò il capo e abbracciò stretto il corpo ormai privo di vita di Mu Xuanyin, mentre il suo cuore veniva fatto a pezzi ancora e ancora dalle lame più crudeli e dolorose del mondo…


I suoi occhi divennero completamente privi di luce, e vi rimase solo un’oscurità inquietante. Tuttavia, le lacrime scorrevano lungo le sue guance come acqua da una diga infranta. Non riusciva a fermarle.


Aveva assistito personalmente alla distruzione della Stella Polo Blu, alla morte di tutta la sua famiglia… ma non aveva pianto, perché aveva provato una disperazione così terribile da non riuscire neppure a piangere. Era stato un incubo troppo orribile, una tragedia così angosciante da sembrare un’illusione.


Tuttavia, Mu Xuanyin era morta fra le sue braccia… impedendogli persino di continuare a credere che fosse tutto solo un terribile incubo.


“Ah, ah… Ah… Wuuu… Wuuuu…” quei singhiozzi gravi e sommessi contenevano un dolore sconfinato, come quelli di un cane con tutte le ossa spezzate.


L’ultima volta che aveva pianto senza controllo era stata quando aveva finalmente ritrovato Chu Yuechan e Yun Wuxin… quel giorno, per la prima volta aveva provato sincera gratitudine per i Cieli, per la prima volta aveva davvero apprezzato la bellezza della vita. In effetti, tutta la crudeltà e la sofferenza del mondo gli erano sembrate insignificanti.


Ma stavolta, le sue lacrime gli fecero capire solamente quanto quel mondo sapesse essere freddo e spietato, quanto il destino potesse essere sadico e crudele…


La Pietra Illusoria del Vuoto ricoperta di sangue era caduta fra le sue dita, e la stava stringendo con forza… era l’ultima speranza che gli restava. Avrebbe voluto lasciarla a Mu Xuanyin, ma lei gliel’aveva testardamente ridata.


“Devi… sopravvivere…” quelle erano state le sue ultime parole, il suo ultimo desiderio.


In lontananza, il bagliore dell'Energia Misteriosa finalmente si spense. Ognuno degli Imperatori Divini e dei Divine Master sembrava ferito e confuso, non sarebbe stato esagerato affermare che per alcuni secondi tutti loro fossero rimasti paralizzati dallo stupore.


Nonostante tutta l’esperienza e la conoscenza accumulate nelle loro vite, erano comunque assolutamente scioccati dall’accaduto.


Ma a quel punto, Xia Qingyue inviò rapidamente una trasmissione sonora a Yue Wuji: “Fermalo!”


Riiiiip!


Mentre tutti gli altri erano ancora in preda a quella sorta di trance, un bagliore dorato avvolse di scatto Yue Wuji, mentre lacerava lo spazio e sfrecciava verso Yun Che.


Yun Che chinò ancora di più il capo e continuò ad abbracciare Mu Xuayin. Non si mosse neppure di un centimetro, sembrava un guscio vuoto, ormai senza più un’anima… ma proprio quando Yue Wuji si avvicinò, all’improvviso vide Yun Che sollevare lentamente lo sguardo e osservarlo.


“!?” i suoi occhi erano incredibilmente tetri e sembravano quasi persi nel vuoto, ma quando Yue Wuji incontrò il suo sguardo, si sentì inaspettatamente come se stesse osservando un abisso senza fondo, in grado di divorare ogni cosa. Ogni singola cellula del suo corpo, ogni singola parte della sua anima si irrigidì istintivamente, senza preavviso, e giunse persino a rallentare leggermente.


Subito dopo, sopra Yun Che ci fu improvvisamente un’esplosione di luce blu.


ROOOOOOOOOAAAAR———————


Un disperato ruggito di drago risuonò tutt’intorno, pervadendo completamente l’anima di tutti coloro che lo sentirono.


La vista di Yue Wuji si offuscò per un istante, poi perse l’equilibrio e roteò a mezz’aria per decine di volte prima di riuscire finalmente a fermarsi… di fronte a sé vide l’immagine di un gigantesco drago, che stava ruggendo con le fauci spalancate verso la volta celeste. Il suo corpo era azzurro come il cielo d’estate, ma i suoi occhi emanavano un minaccioso bagliore nero, e la forza della sua aura draconica era semplicemente terrificante.


A causa di quell’aura, Yue Wuji… il Dio Lunare più potente del Regno degli Dei Lunari, secondo solo all’Imperatrice degli Dei Lunari stessa, provò chiaramente una gelida e sincera paura, che si diffuse in tutto il suo corpo. Era così terrorizzato che per un paio di secondi non osò neppure avanzare di un singolo passo.


“…” l’Imperatore del Drago rimase pietrificato e, mentre fissava l’immagine del Dio Drago dagli occhi neri come la pece, le sue stesse pupille tremarono leggermente.


I due bagliori neri come l’inchiostro emessi dagli occhi di quel drago sembrarono raggiungere ogni angolo del mondo. Sembrò osservare i volti, i corpi, le auree e le anime di tutti i presenti, imprimendoli nella parte più profonda della sua anima…


Così da non dimenticarli mai.


Bang!


Con uno schiocco molto debole, la Pietra Illusoria del Vuoto che anni prima Caizhi aveva ricevuto dal suo “scambio” con Wu Guike, la Pietra Illusoria del Vuoto che aveva donato a Yun Che come se niente fosse, venne ridotta in frantumi. Rilasciò un’invisibile energia dimensionale, che fece svanire sia Yun Che sia Mu Xuanyin da quel luogo.


Soltanto quando si ritrovarono a fissare il vuoto di fronte a loro, tutti i presenti sembrarono cadere dalle nuvole.


“Oh no!!”


BOOOOOM!!


Mentre varie esplosioni di Energia Misteriosa rimbombavano nell’aria, molte persone scattarono rapidamente verso il punto in cui Yun Che era scomparso. Ma non riuscirono a trovare alcuna traccia, né di lui né dell’energia dimensionale della Pietra Illusoria del Vuoto.


Crack, crack, crack!


Qianye Fantian strinse i pugni così forte che le sue nocche schioccarono, mentre ringhiava a denti stretti: “Ce lo siamo davvero lasciati scappare di nuovo… quella dannata Realm King del Regno della Canzone Glaciale!”


Tredici Imperatori Divini si erano radunati, e Yun Che era caduto nella loro trappola, ma se l’erano lasciato sfuggire di nuovo! In effetti, anche se l’avessero raccontato, nessuno ci avrebbe mai creduto.


Non solo Yun Che era fuggito, ma anche la Stella Polo Blu era stata distrutta! Qianye Fantian si era presentato lì solo per quel pianeta, ma alla fine non era servito a nulla. Non aveva guadagnato niente!


“Keh… Keh keh…” l’Imperatore dell’Eternità si portò una mano al petto, era chiaro che le sue ferite fossero tutt’altro che leggere. Si abbandonò a un profondo sospiro, poi disse: “Entrambe le volte, è fuggito con una Pietra Illusoria del Vuoto. Artefatti Dimensionali di quel livello sono troppo potenti, è molto difficile impedirne l’utilizzo… tuttavia, è impossibile che ne abbia una terza.”


Mentre ripensava agli occhi completamente neri di Yun Che e a quelli altrettanto scuri del drago che per un istante avevano fatto battere all’impazzata persino il suo cuore… inspirò a fondo e disse seriamente: “Riorganizziamo le nostre forze, dobbiamo ucciderlo a qualsiasi costo… considerando la sua forza misteriosa, ormai deve sicuramente essere allo stremo.”


“Hah. E pensare che una donna potente quanto un Imperatore Divino sia stata disposta a sacrificare la propria vita per un Diavolo di soli trent’anni… che assurdità!” commentò a bassa voce l’Imperatore del Mare Meridionale.


“Umpf! Eravamo in così tanti, ma non siamo neppure riusciti ad impedire a quel Diavolo insignificante di fuggire! È questa la vera assurdità! È semplicemente la cosa più ridicola della storia del Regno degli Dei! Se si diffondesse la voce, persino io proverei imbarazzo!” disse freddamente Xia Qingyue.


Si voltò e disse con un tono distaccato: “Wuji, torniamo nel nostro Regno.”


“Oh, giusto.” All’improvviso si voltò, e la sua voce fredda e soverchiante risuonò nelle orecchie di tutti: “Il Realm King del Regno della Canzone Glaciale ha sacrificato la sua vita per proteggere un Diavolo, dunque il suo crimine è così grave da non poter essere espiato semplicemente con la morte. Tuttavia, la sua colpa non deve certo ricadere sul piccolo Regno della Canzone Glaciale, i cui abitanti sono innocenti. Io stessa sono in debito con il Regno della Canzone Glaciale, dunque se qualcuno osasse aggredirlo con la scusa di questa faccenda, vi avviso che interverrò e che non sarò affatto cortese!”


Ogni parola conteneva una forza minacciosa, che non lasciò spazio a dubbi.


Considerato quanto si fosse dimostrata crudele e spietate quel giorno, nessuno avrebbe mai più osato tirare la corda con lei.


Dopo aver finito di parlare, se ne andò con freddezza e indifferenza… portando con sé il Palazzo Celestiale della Luna Evanescente, che aveva strappato con la forza a Yun Che.
                                


                                



