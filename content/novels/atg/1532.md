---
weight: 15320
title: Capitolo 1532 – Tutti i Pensieri sul Diavolo
pubDate: 2025-03-10T08:57:10.463Z
tags:
    - atg
---


<em><strong>Capitolo Sponsorizzato! Grazie mille Maria Grazia/Samuele! 0 in coda, 4/10 donazione</strong></em>


<em><strong>-Alstor</strong></em>






L’ordine di rintracciare e uccidere Yun Che venne di nuovo diffuso in tutta la Regione Orientale con la massima urgenza, raggiungendo poi rapidamente anche la Regione Occidentale e la Regione Meridionale.


Ora, non c’era più una sola persona in tutte e tre le Regioni Divine che non sapesse di come Yun Che si fosse trasformato in un Diavolo e avesse commesso crimini orribili e imperdonabili. Inoltre, dato che possedeva l’Eredità del Dio Malvagio, se non fosse stato ucciso il prima possibile, di sicuro in futuro sarebbe diventato una minaccia senza precedenti.


Lo scompiglio che si scatenò in quel periodo fu fin troppo caotico, il che rafforzò in tutto il Regno degli Dei l’idea che uccidere il Diavolo Yun Che fosse la priorità assoluta, una faccenda più importante di qualsiasi altra.


In quanto ai cosiddetti crimini orribili e imperdonabili che aveva commesso… i Realm King vi accennavano a malapena.


Le notizie riguardo al ritorno dell’Imperatrice Diabolica e a come Yun Che avesse salvato il mondo, invece, non vennero diffuse… non una singola parola.


Questo valeva solo per i Reami Sovrani. Tuttavia, dopo aver assistito alla presa di posizione dei Reami Sovrani, anche i Reami Superiori che conoscevano la verità scelsero ubbidientemente di restare in silenzio, senza che nessuno dovesse ricordarlo loro.


Perché ormai, a poter decidere il loro destino non erano più Jie Yuan e Yun Che, ma proprio i Reami Sovrani!


Inoltre, fra tutti i Reami Sovrani, quello più attivo e infervorato nella ricerca di Yun Che era il Regno dell’Eternità. In un solo breve giorno, l’Imperatore dell’Eternità aveva inviato personalmente sei comunicazioni con la Voce dell’Eternità… aveva perso parecchia Essenza del Sangue nel tentativo di distruggere il varco dimensionale cremisi, era rimasto ferito gravemente durante la sua battaglia contro Mu Xuanyin e, poi, anche dalla Moon Star Restoration di Yun Che. Ma non sembrava minimamente intenzionato a lasciarsi curare. Non solo diede personalmente tutti gli ordini affinché l’organizzazione fosse ottimale, ma giunse persino a precipitarsi personalmente ovunque venisse trovata anche solo la minima traccia di Yun Che… era come se avesse bisogno di assistere personalmente alla sua morte per sentirsi finalmente in pace con sé stesso.


Anche le ricompense che stava offrendo personalmente erano eccezionalmente bizzarre. Chiunque fosse in grado di fornire informazioni utili, riceveva grandi quantità di Cristalli Divini, mentre chiunque avesse ucciso Yun Che o avesse dato un contributo fondamentale alla sua cattura, sarebbe stato riconosciuto come membro del Regno dell’Eternità.


Non importava che una persona fosse di umili origini, né che non avesse alcun talento per la via del mistero, se fosse riuscita a uccidere Yun Che o ad aiutarli nella sua cattura, da un giorno all’altro sarebbe stata accolta nel Regno dell’Eternità.


Quella era senza dubbio una tentazione straordinaria, che spinse innumerevoli praticanti del mistero a cercare freneticamente Yun Che… soprattutto quelli dei Reami Inferiori o Intermedi. Lo cercavano ovunque, spinti dall’incredibile sogno di poter diventare membri di un Reame Sovrano da un giorno all’altro.


Avevano praticamente dimenticato che… Yun Che, che anni prima aveva vinto la Battaglia degli Dei durante l’Assemblea Profound God, un tempo era stato la gioia e l’orgoglio dei loro stessi Reami Inferiori e Intermedi.


L’Imperatore dell’Eternità era così risoluto e determinato a uccidere Yun Che da scioccare chiunque ricevesse notizie di quanto si stesse dedicando a quella causa.


Tuttavia, l’Imperatore dell’Eternità non rivelò mai a nessuno la verità sulla terrificante profezia, e proibì anche ai Tre Anziani del Regno del Mistero Celestiale di renderla pubblica.


Uccidere Yun Che… per molto tempo, a partire da quel giorno, quelle furono le tre parole pronunciate più spesso in tutto il Regno degli Dei.


………………………….


Nel profondo est dell’universo, su un piccolo pianeta dei Piani d’esistenza Inferiori, deserto e quasi privo di vita.


Un uomo era seduto sul terreno arido e pieno di crepe, raggomitolato su sé stesso. Le sue vesti bianche erano macchiate di sangue, e anche se si era seccato da molto tempo, lui non sembrava averlo notato… Stringeva fra le braccia una donna dagli abiti candidi come la neve. Ma il sigillo della Fenice di Ghiaccio, che rappresentava il titolo più prestigioso del Regno della Canzone Glaciale, ormai era completamente scarlatto.


Abbracciò la donna sempre più forte. Il suo sguardo era perso nel vuoto, e non si mosse di un millimetro. Sembrava quasi una statua priva di vita, o un dipinto tetro e straziante.


Quel mondo era silenzioso e disabitato, dunque nessuno li disturbò. Il tempo continuò a scorrere lentamente, lui non capiva più quanto ne fosse passato. Forse era trascorsa un’ora, forse qualche giorno, o forse qualche anno…


Fino a quando un vento secco non cominciò a soffiare, ricoprendo quel tragico dipinto con strati e strati di sabbia e polvere.


He Ling comparve accanto a Yun Che e si inginocchiò delicatamente. Distese una mano, ma proprio quando stava per sfiorare un angolo delle vesti di Yun Che, cambiò idea e la ritrasse lentamente.


Aveva assistito chiaramente a tutto ciò che era accaduto nei giorni precedenti. Lui era stato un eroe, il salvatore del mondo, il Messia venerato dall’intero universo. Ma subito dopo, aveva perso tutto ciò che aveva in un solo giorno, trasformandosi in un Diavolo a cui tutti davano la caccia.


Che ironia. Che tragico destino.


Lei era la persona più legata all’anima di Yun Che, quindi poteva percepire la sua sofferenza, la sua malinconia e la sua disperazione… Anche solo pensarvi per pochi istanti era sufficiente a farle provare un dolore indescrivibile, come se la sua stessa anima fosse stata fatta a pezzi.


Per gli Spiriti del Legno, il mondo era da sempre fin troppo crudele.


Soprattutto per He Ling… i suoi genitori e tutti i membri del suo Clan erano morti uno dopo l’altro, vittime dell’avidità delle altre razze. Persino il suo ultimo parente, He Lin, l’ultima speranza della loro razza, era scomparso per sempre, senza che lei potesse neppure salutarlo un’ultima volta.


All’inizio credeva che nessuno al mondo potesse essere condannato a un destino più tragico e crudele del suo. Ma…


“Maestro,” disse piano: “Dovresti lasciar riposare come si deve la tua Maestra.”


“…” Yun Che non rispose.


He Ling non aggiunse altro. Si limitò a restare seduta in silenzio accanto a lui.


Anni prima, Shen Xi aveva detto più di una volta a Yun Che che era una persona molto speciale. Se chiunque altro avesse posseduto il suo stesso talento e la sua stessa fortuna, sarebbe stato sicuramente molto ambizioso e assetato di potere, e lo sarebbe diventato sempre di più col crescere della sua forza. Yun Che, invece, no. Al contrario, durante il periodo che aveva trascorso nella Terra Proibita del Samsara, Shen Xi aveva percepito in lui soprattutto preoccupazione e affetto.


Teneva alle persone a lui care molto più che al potere o alla forza misteriosa… molto, molto di più.


Anche dopo essere diventato famoso in tutto il Regno degli Dei, non aveva pensato neppure per un istante di lasciare per sempre i piani d’esistenza inferiori, e aveva persino rifiutato tutti i generosi doni che i Reami Sovrani gli avevano offerto… perché la sua famiglia viveva sulla Stella Polo Blu, quindi lui non aveva alcun interesse a vivere nel Regno degli Dei.


Inoltre, anche il motivo per cui era giunto nel Regno degli Dei non era la via del mistero. Vi si era diretto solamente per ritrovare una persona a cui teneva.


Esatto, anche dopo essere diventato il Giovane Divino, il Messia che poteva parlare alla pari con tutti i grandi Imperatori Divini, ciò a cui teneva di più in assoluto erano rimasti la sua famiglia, le sue mogli, le sue amanti, sua figlia e i suoi amici…


Ma questo proprio per questo motivo che la Dea Stellare del Massacro si era trasformata nell’Infante Diabolico a causa sua, e che era disposta a vivere per sempre con lui sulla Stella Polo Blu. Era anche il motivo per cui Mu Xuanyin era stata pronta ad abbandonare il Regno della Canzone Glaciale e a sacrificarsi per lui…


Tuttavia, non era quello il modo in cui voleva essere ripagato…


Dato che la sua vita era legata a quella di Yun Che, He Ling negli anni precedenti aveva potuto osservare Yun Che, e aveva notato che era esattamente come Shen Xi l’aveva descritto.


Eppure, aveva perso tutto ciò a cui teneva nella sua vita…


Tutto…


Splash…


Una goccia d’acqua fredda come il ghiaccio cadde dall’alto e colpì il volto di He Ling, spingendola a sollevare lo sguardo verso il cielo, che a un certo punto era silenziosamente diventato scuro senza che loro se ne accorgessero.


Mentre sempre più gocce cominciavano a cadere, iniziò improvvisamente a piovere, in quel mondo solitamente arido e desolato. Per di più, la pioggia stava diventando sempre più fitta, e in un batter d’occhio divenne un vero e proprio temporale.


La violenta pioggia rese fradici la candida vesta e i lunghi capelli della donna, ormai privi del loro gelido bagliore… L’uomo rimase ancora completamente immobile, come un guscio vuoto, senza più un’anima né dei sensi…


“Maestro.” La voce singhiozzante di He Ling risuonò attraverso la fitta pioggia: “La tua Maestra è sempre stata una persona molto orgogliosa e teneva molto al suo aspetto, quindi non avrebbe mai voluto che i suoi capelli si rovinassero… soprattutto di fronte a te, Maestro. Quindi… quindi…”


“…” Gli occhi spenti e opachi di Yun Che tremarono lievemente, così come le sue mani che stringevano forte Mu Xuanyin. L’immagine del volto della donna comparve lentamente in quegli occhi, ormai privi di luce da fin troppo tempo.


Anche se ormai era completamente priva di vita, era ancora meravigliosa come una dea perfetta in un dipinto. Chiunque l’avesse vista, avrebbe impresso il suo volto stupendo nel proprio cuore, senza mai riuscire a dimenticarlo.


<em>Maestra…</em>


No, non era più la sua Maestra…


Non era più il Realm King del Regno della Canzone Glaciale…


Non era più la donna che lo aveva cacciato dal setta, che aveva sacrificato il suo Regno e la sua stessa vita per lui… Era la vera e completa Mu Xuanyin, la cui mente non era più controllata da nessun altro. La Mu Xuanyin soltanto sua.


Eppure, perché quel sogno meraviglioso era durato solo per un istante? Era stato come una bolla di sapone multicolore, scoppiata dopo una sola frazione di secondo.


Raddrizzò lentamente la schiena e poi si alzò in piedi, incredibilmente piano e con una rigidità estrema, come se fosse una marionetta senza fili.


Ci fu un breve lampo di luce, poi una bara di cristallo brillante comparve di fronte a lui… era la Bara dell’Eternità, in cui tutti quegli anni prima aveva trovato Hong’er.


La pioggia stava diventando sempre più fitta, e il temporale sempre più violento. I suoi capelli fradici ricadevano davanti ai suoi occhi, impedendogli di vedere chiaramente, e non sembrava accorgersi di quanto fosse fredda l’acqua che si riversava su di lui. Si inginocchiò a terra e si chinò in avanti, riponendo molto lentamente e delicatamente il corpo di Mu Xuanyin nella Bara dell’Eternità.


Le sue mani tremarono, quando le appoggiò delicatamente sul suo corpo, rilasciando dell'Energia Misteriosa bianco pallido per pulirla dalle macchie di sangue, dal fango e dalla pioggia che aveva infradiciato i suoi vestiti e i suoi capelli.


Quando sollevò di nuovo le mani, la Bara dell’Eternità si chiuse lentamente un delicato tintinnio… e allo stesso modo, Yun Che sigillò il suo cuore e la sua anima.


……………


“Per la Dea Stellare del Massacro, pur sapendo bene che saresti sicuramente morto, pur sapendo bene di non poterla salvare, hai comunque attraversato mezzo universo per raggiungere il Regno degli Dei Stellari e sacrificato la tua stessa vita per ricevere abbastanza potere da far morire con te tutte quelle persone. Davvero incredibile, davvero eroico, davvero commovente!”


“Heh! Sei morto brutalmente, ma eri felice, sei morto in preda alla commozione, proprio accanto alla tua Dea Stellare del Massacro! Ma… sai quante persone avevano dovuto pagare un prezzo terribile solo per permetterti di sopravvivere, quanto sangue e sudore hanno versato per salvarti la vita!? Hanno corso immensi rischi, c’è chi ha persino quasi messo in gioco il futuro di un intero Reame Stellare solo per darti l’opportunità di rifugiarti nel Regno del Dio Drago. Eppure, hai comunque deciso di correre a morire, sapendo che saresti morto… hai pensato a loro!? Hai fatto la cosa giusta per te stesso!? Hai fatto la cosa giusta per le tue mogli e la tua famiglia, che stavano aspettando che tornassi nei piani d’esistenza inferiori!?”


“Eccetto che per la Dea Stellare del Massacro, per chi altro hai fatto la cosa giusta!?”


“Non mi devi più chiamare Maestra!” Mu Xuanyin lo interruppe di nuovo prima ancora che potesse dire qualcosa, gridando: “Ti ho preso come mio discepolo, ti ho permesso di utilizzare liberamente il Lago del Ghiaccio Infernale, ti ho donato le risorse più rare dell’intero Reame! Per permetterti di raggiungere rapidamente il Divine Tribulation Realm, ho trascurato ogni faccenda riguardante la setta e ti ho aiutato personalmente nella coltivazione, restando al tuo fianco notte e giorno… ed è così che mi ripaghi!? È così che ripaghi il Regno della Canzone Glaciale!?”


“Io, Mu Xuanyin, non voglio avere un discepolo folle e stupido come te!”
…………………


Quello era il rimprovero più feroce che Mu Xuanyin gli avesse mai rivolto. Il suo sguardo, quel giorno, la rabbia e la delusione che permeavano ogni sua parola, Yun Che non era mai riuscito a dimenticarli.


<em>Ma allora… perché tu…</em>


Pur essendo la sua Maestra, aveva commesso lo stesso errore del proprio discepolo… Anzi, il suo era stato ancora più sciocco e grave…


Con un altro lampo di luce, ripose la Bara dell’Eternità nell’Arca Primordiale Misteriosa, perché sapeva che Mu Xuanyin amava il colore blu più di ogni altro. Nell’Arca Primordiale Misteriosa, avrebbe potuto ammirare uno sconfinato cielo azzurro… anziché l’eterno bagliore verde muschio che avvolgeva il mondo all’interno della Perla del Veleno Celeste.


Mu Xuanyin scomparve da davanti a lui e, nello stesso istante, i suoi occhi divennero opachi, mentre il suo intero mondo diventava vuoto.


Si incamminò lentamente, barcollando, senza proteggersi dalla violenta pioggia. I suoi passi erano rigidi e pesanti, come quelli di un anziano ormai indebolito dalla vecchiaia. I suoi occhi erano così scuri e opachi che non vi si poteva vedere neppure una traccia di luce… non sapeva dove si trovasse, non sapeva dove andare, né dove potesse andare, e non sapeva quale sarebbe stato il suo futuro.


Sapeva solo di non dover morire. Perché Mu Xuanyin aveva salvato la sua vita sacrificando la propria, perché quello era il suo ultimo desiderio.


Ma perché era sopravvissuto, se la sua vita ormai era così dolorosa… se ormai lui era così disperato…


“Maestro… Maestro!”


He Ling lo seguì, continuando a chiamarlo a gran voce, ma non ricevette una singola risposta.


Con un piccolo tonfo, inciampò in una roccia che sporgeva dal terreno e cadde pesantemente a terra.


Le sue braccia si scontrarono contro il terreno in una posizione contorta, colpendo poi una piccola ma resistente pietra legata alla corda che portava al collo, scivolata in avanti… era una delle Gemme del Suono che indossava sempre e che non si toglieva mai per nessun motivo al mondo.


“Papino, Wuxin ti sta pensando.”


La voce dolce e affettuosa di una ragazzina risuonò nel mezzo della sferzante e gelida pioggia.


Yun Che, ancora a terra, rimase immediatamente paralizzato. Poi, i suoi occhi cupi e il suo corpo irrigidito cominciarono a tremare senza controllo… sempre più forte…


“Ah… Wuuu…” I rumori che fuoriuscirono dalle sue labbra erano così rochi e agghiaccianti da far sembrare che qualcuno lo stesse strangolando violentemente.


“Wuuu… Uwaaaa… Aahhhh… AAAAAAAAAHHHHHHHH!!!”


Era come uno spettro malvagio dall’anima completamente frantumata e lacerata. Pianse rumorosamente e lanciò aspre grida di disperazione… Prese follemente a testate il terreno, poi cominciò a sferrare dei violenti pugni contro il proprio stesso cranio, senza controllo…


“UWAAAAAAH!”


“Aaah… Aaaaaaaahhh…”


“AAAAAAAAAAAAHHHHHHHHH——”


Ogni urlo era più inquietante e straziante del precedente, come se la sua gola fosse stata bruciata. Nessuno poteva immaginare che genere di dolore potesse davvero spingere una persona a lanciare grida ancora più raggelanti di quelle di uno spettro. Abbondanti rivoli di sangue cominciarono a scorrere dalla sua testa, dalle sue braccia e dal resto del suo corpo, ma non provava quasi alcun dolore, e continuò a prendere follemente a testate il terreno…


Le lacrime che credeva di avere ormai esaurito scorrevano a fiumi dai suoi occhi, e neppure il temporale né gli schizzi di sangue riuscivano ad asciugarle…


He Ling rimase immobile e non cercò di fermarlo, si limitò a chiudere gli occhi e piangere in silenzio.


Dopo un periodo di tempo non ben precisato, alla fine smise di gridare. Rimase steso a terra, senza muoversi… molto a lungo.


La pioggia continuò a cadere, ripulendo le macchie di sangue sul corpo di Yun Che.


Passò ancora molto tempo, ma continuò a restare immobile.


La sua terra, la sua famiglia, il suo Clan, le sue mogli, sua figlia, le sue amanti, il suo setta, i suoi amici, la sua fama, il suo prestigio…


Tutto ciò che aveva nella vita… lo aveva perso.


E perdendolo, aveva perso anche tutti i suoi attaccamenti al mondo, tutto il suo affetto, tutta la sua speranza, tutto il suo amore…


……….


“Ma… estro?” He Ling lo chiamò a bassa voce. Non riusciva più a trattenersi, voleva correre al suo fianco.


Ma quando finalmente fece un passo in avanti, rimase improvvisamente pietrificata… Dopodiché, cominciò a indietreggiare senza riuscire a controllarsi, perché una freddezza, un terrore e una crudeltà senza pari stavano assaltando la sua anima.


“Heh heh… Heh heh heh…”


Una risata terribilmente roca e minacciosa risuonò nell’aria, come se provenisse dalle profondità di un inferno distante… nel mezzo della pozza di sangue, l’uomo che era rimasto immobile per così tanto tempo si rialzò lentamente in piedi. Era avvolto da una densa Energia Misteriosa Nera, che crebbe gradualmente… fino a divampare senza controllo.


“Heh heh… He he he… Hahahahahahaha…”


Strinse violentemente il proprio volto fra le sue dita aperte, e anche se la sua espressione era in parte nascosta dalla sua mano, ciò che se ne poteva distinguere oltre di essa era terribilmente spaventoso e inquietante. L’energia oscura si avvolse caoticamente intorno a lui come migliaia di spiriti malvagi e assetati di sangue, in una danza frenetica.


“No… non è vero, ho ancora qualcosa…”


Disse, con un tono terribilmente cupo e minaccioso. Quella voce apparteneva chiaramente alla persona che He Ling conosceva meglio, ma le sembrò orribilmente estranea e spaventosa: “Ho ancora la mia vita… E… HO… ANCORA… IL… MIO… ODIO… AAAAAAHHH!!”


“Hehehe…. Ah… HAHAHAHAHAHAHA!!”


CRACK!!


Un fulmine cadde improvvisamente dal cielo senza alcun preavviso. Il suo profondo bagliore viola fece comparire un’ombra completamente nera alle spalle di Yun Che… poi, il lampo scomparve, ma quell’ombra oscura non svanì. Al contrario, cominciò a contorcersi e deformarsi in modo inquietante, mentre la risata di Yun Che riecheggiava nell’aria, simile a quella di un Diavolo crudele e spietato che avesse finalmente riottenuto la propria libertà dopo una lunga prigionia.


“…” He Ling osservò in silenzio la scena davanti ai suoi occhi, per molto tempo… dopodiché, si avvicinò a Yun Che e lo strinse in un delicato e dolce abbraccio, appoggiando completamente il proprio corpo e la propria testa contro di lui, lasciando che l’energia oscura intorno a loro tingesse di un nero sempre più scuro anche i suoi occhi color smeraldo.
                                


                                



