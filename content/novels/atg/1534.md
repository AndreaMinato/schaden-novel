---
weight: 1534
title: Capitolo 1534 – La Dea Spezzata
pubDate: 2025-03-10T08:57:10.463Z
tags:
    - atg
---


Capitolo regolare, 0 in coda, 4/10 donazione


-Alstor






“Mia madre, la… la uccidesti tu?”


Quella domanda improvvisa e incredibilmente diretta fece contrarre all’istante le pupille di Qianye Fantian. Poi, si abbandonò a un sospiro e rispose: “A quanto pare, devo aver davvero lasciato delle tracce. Dopotutto, essere sempre perfezionisti è di per sé un grande difetto.”


I meravigliosi occhi di Qianye Ying’er si illuminarono improvvisamente, mentre l’ultima illusione rimasta nel suo cuore si infrangeva e scompariva nel nulla: “Allora eri davvero tu… eri davvero tu!?!?”


“Heh heh.” Qianye Fantian ridacchiò con indifferenza: “Dato che lo avevi intuito già da molto tempo e ne eri certa, perché non me l’hai mai chiesto e non hai voluto crederci? Forse non ne avevi il coraggio? O forse non riuscivi ad accettarlo?”


Lo aveva ammesso sinceramente e il fatto che lei l’avesse scoperto non sembrava affatto preoccuparlo. Si poteva persino percepire della delusione e della derisione nel suo tono distaccato. Gli occhi di Qianye Ying’er cominciarono a tremare ancora più forte, e la sua voce divenne roca: “Perché… Perché la uccidesti!?”


Uno dei motivi più importanti, o forse persino il principale, per cui Qianye Fantian era diventato l’unico punto debole di Qianye Ying’er era che aveva sempre trattato sua madre con amore. Ecco perché lei era stata disposta a sacrificare la sua stessa dignità per salvarlo.


Quando sua madre era morta, non solo lui aveva indagato personalmente sull’accaduto, ma aveva persino giustiziato con le sue stesse mani l’Imperatrice Divina e il Principe Ereditario, in preda alla rabbia. Il suo gesto aveva scosso l’intero Regno del Braham, ma soprattutto aveva scioccato profondamente Qianye Ying’er, che prima di allora era sempre stata ostile verso di lui.


Dopodiché, aveva conferito alla sua defunta madre il titolo di Imperatrice Divina, giurando inoltre che sarebbe stata la sua sola e unica Imperatrice.


Questo, sommato alla fiducia, all’amore e alla preoccupazione che le aveva mostrato, l’aveva naturalmente portata a trasferire gradualmente su di lui ciò che prima provava per sua madre. Di conseguenza, lui era diventato la persona di cui lei si fidava di più al mondo, la persona a cui era più legata, e l’unica fonte di affetto della sua vita.


Anche nei momenti in cui aveva avuto più dubbi… li aveva scacciati tutti con decisione, convincendosi che nessuno avrebbe dovuto pensare cose simili di proprio padre.


Tuttavia, tutto era cambiato improvvisamente.


La tacita confessione di Qianye Fantian, sommata a quel poco che le disse in seguito, distrusse completamente l’animo di Qianye Ying’er. Fu un colpo così terribile che nessun altro sarebbe riuscito a immaginarlo, nessun altro sarebbe riuscito a immedesimarsi in lei.


“Perché?” Qianye Fantian aveva un’espressione tragica e addolorata: “La risposta non è forse chiara, cristallina? Ovviamente, per te.”


“Il tuo talento non solo sorpassava quello di tutti gli altri miei figli, ma anche quello di qualunque tuo coetaneo della Regione Orientale. Questo, sommato alla tua freddezza, alla tua determinazione e all’ambizione che vedevo nei tuoi occhi, mi convinse di aver assistito alla nascita della prima Imperatrice donna del Regno del Brahma. In confronto al precedente Principe Ereditario, eri una stella molto più brillante.”


“Ma, purtroppo, avevi un terribile difetto, ovvero… la tua eccessiva preoccupazione per tua madre! Poi, indagando, scoprii persino che a spingerti a coltivare così ferventemente la via del mistero era proprio il desiderio di far ottenere a tua madre una posizione più prestigiosa. Heh… che motivazione ridicola e patetica.”


Qianye Fantian scosse la testa, come se avvertisse ancora la delusione e il disprezzo che aveva provato in quel momento: “Così, per il tuo bene, e per il bene del Regno del Brahma, fui costretto a intervenire. Avrei lasciato che tu e tua madre vi crogiolaste nelle mie dimostrazioni d’amore incondizionato, e al tempo stesso avrei diffuso di proposito la voce che saresti diventata l’erede al trono. Questo, ovviamente, avrebbe suscitato invidia e panico nei cuori dell’Imperatrice Divina e del Principe Ereditario. Così, il loro desiderio di uccidere te e tua madre non avrebbe sorpreso nessuno.”


Qianye Ying’er digrignò con forza i denti, tremando senza controllo.


“Tua madre morì per mano mia. Era una faccenda di vitale importanza, che riguardava il futuro del Regno del Brahma, quindi dovevo assolutamente occuparmene di persona. Dopodiché, giustiziai personalmente sia l’Imperatrice Divina sia il Principe Ereditario, conferendo a tua madre il titolo postumo di Imperatrice.”


Qianye Fantian continuava a riferirsi a quelle due persone con i loro titoli di “Imperatrice Divina” e “Principe Ereditario”, non li chiamò per nome neppure una volta… Perché ormai aveva dimenticato i loro nomi. Anche se erano stati l’Imperatrice Divina e il Principe Ereditario che aveva scelto personalmente, sembrava che per lui non fossero stati altro che granelli di polvere, che lui aveva prontamente spazzato via al momento opportuno, senza preoccuparsi neppure di ricordare i loro nomi: “Mi dovetti spingere ad architettare questo piano perché temevo che, dopo la morte di tua madre, non avresti saputo dove rivolgere i sentimenti che provavi per lei. E temevo ancora di più che avresti perso la tua determinazione e la tua ambizione. Quindi, fui costretto a fare ciò che feci, così che le tue emozioni per tua madre si spostassero gradualmente su di me. Si può davvero dire che io abbia riflettuto molto su come crescerti.”


“Ma non avrei mai potuto immaginare che il ricordo di tua madre non sarebbe mai scomparso, neppure dopo così tanti anni.” Qianye Fantian scosse la testa e sospirò, lamentandosi: “Che peccato, che peccato. E ancora più tragico, sembri credere che sia stato io a causare la morte di tua madre.”


“No,” Qianye Fantian sospirò di nuovo: “In realtà, non riesco neppure a ricordare il suo nome né il suo aspetto. Se non fosse stato per un motivo così importante, perché mai mi sarei abbassato ad uccidere con le mie stesse mani una donna del genere?”


“In fin dei conti, a causare la morte di tua madre non fui io. Fu colpa tua. Se non fossi stata così talentuosa o così legata a lei, non sarebbe morta così giovane.”


Qianye Ying’er, all’interno della gabbia dorata, chinò il suo capo delicato. Non smise di tremare per un solo istante, e oltre la maschera color oro, due rivoli di lacrime cominciarono a scivolare rapidamente lungo le sue guance.


Lacrime…


Nessuno aveva mai visto la Dea piangere prima di allora, e nessuno aveva mai potuto immaginare che aspetto avrebbe avuto la Dea se avesse pianto.


Ma in quel momento, dall’istante stesso in cui la prima lacrima era sgorgata dai suoi occhi, aveva incominciato a piangere senza controllo, siccome il suo cuore e la sua anima erano completamente collassati… si rifiutò testardamente di singhiozzare anche una sola volta, ma non riuscì a fermare le lacrime che rigavano il suo volto.


In tutta la sua vita, aveva assistito alla morte di innumerevoli persone e a più dolore di quanto riuscisse a ricordarne, ma in quel momento, per la prima volta capì realmente cosa fosse la disperazione… Era una sensazione molto più crudele e straziante di quella che aveva provato quando Yun Che aveva impiantato il Marchio dello Schiavo nella sua anima.


Lei era Qianye Ying’er, la Dea del Brahma ammirata dall’intero universo, la futura Imperatrice del Brahma. Il suo prestigio, la sua forza, la sua autorità, la sua bellezza; sotto ogni aspetto, svettava sul mondo intero. Solo la Regina del Drago della Regione Occidentale era degna di essere paragonata a lei.


Era innegabile che fosse stata in vetta all’intero universo. Aveva sempre osservato con disprezzo il resto del mondo. Soprattutto gli uomini, nessuno di loro aveva mai davvero catturato la sua attenzione… neppure l’Imperatore Divino più potente della Regione Meridionale.


Quando gli abitanti del Regno degli Dei nominavano la “Dea del Brahma”, immediatamente pensavano a una donna così straordinaria da essere oltre la portata di qualsiasi uomo.


Ma quel giorno, soltanto quel giorno, lei realizzò quanto la sua vita fosse stata tragica. Anzi, praticamente la sua intera esistenza era stata una tragedia.


Credeva di non essere solo l’erede scelta da Qianye Fantian, ma anche una figlia che lui amava e di cui si fidava, il che era ancora più importante del fatto che le avesse promesso il trono… Ma solo quel giorno, finalmente aprì gli occhi. Si accorse di essere sempre stata solo una marionetta appesa ai fili nelle sue mani, fin da quando era giovane!


Non solo le aveva portato via la persona più importante della sua vita, ma aveva anche sfruttato quell’omicidio per farle provare gratitudine e rispetto nei suoi confronti… E dopo che lei aveva sacrificato la propria dignità per salvarlo, lui l’aveva abbandonata, senza preoccuparsi affatto di ripagarla per il suo sacrificio.


“Se avessi scelto di aiutarti di nuovo a recuperare la tua forza misteriosa, saresti tornata a essere una colonna portante del Regno del Brahma, è vero. Tuttavia, considerata la situazione in cui ci troviamo, hai un valore molto maggiore come dono all’Imperatore del Mare Meridionale. Dovresti essere felice di essere ancora così preziosa per il nostro Regno, dopo essere stata umiliata e aver perso il tuo Potere del Brahma.”


“Ah, ma è un vero peccato…” Qianye Fantian scosse la testa: “Ora, sarò costretto a scegliere un nuovo erede. Sotto questo aspetto, invidio davvero Yue Wuya.”


Mentre guardava Qianye Ying’er, la cui mente e il cui spirito erano ormai completamente collassati, nei suoi occhi non c’era traccia di amore o pietà: “Xia Qingyue non ha neppure un decimo della tua esperienza, ma pur di cancellare il disonore che macchiava la sua reputazione, ha cercato di uccidere Yun Che senza esitazione, per ben due volte. Non ha indugiato, e ha eliminato tutti i punti deboli che avrebbero potuto essere sfruttati contro di lei. Ha persino distrutto il pianeta su cui è nata. In confronto a lei, tu sei davvero fin troppo stupida, non mi sorprende che sia caduta nella sua trappola.”


A quel punto, Qianye Ying’er come avrebbe potuto non capire che il vero motivo per cui Qianye Fantian le aveva ceduto la Campana Spirituale del Brahma dopo essere stato avvelenato, era quello di spingerla a sacrificarsi per lui… Ma ora, era diventata anche la ragione per cui non aveva esitato a menomarla e a sbarazzarsi di lei.


Che farsa.


In quell’istante, per qualche strano motivo Qianye Ying’er pensò a Yun Che.


A Yun Che, che era diventato un fuggitivo, preso di mira dall’intero universo subito dopo averlo salvato.


Fino a pochi istanti prima, lei aveva riso del suo ironico destino, provando quasi pena per lui… Ma adesso, c’era forse qualche differenza fra lei e Yun Che!?


In effetti, il suo fato era stato ancora più tragico di quello di Yun Che.


Come minimo, lui aveva avuto qualcuno disposto a morire per lui. Come minimo, era riuscito a fuggire.


Ma lei, eccetto che per suo padre, aveva sempre conosciuto solo crudeltà e indifferenza. Eppure, ad averla improvvisamente gettata nell’abisso della disperazione e del dolore, era stato proprio quel padre che rispettava e di cui si fidava, quel padre che era stato il suo unico punto debole.


Non disse nulla per molto tempo, mentre la sua Energia Misteriosa continuava a fuoriuscire dal suo corpo con un ritmo costante. Tuttavia, la sensazione di debolezza e impotenza che si diffuse in tutto il suo corpo era ancora più chiara di quella della perdita della sua Energia Misteriosa. Ai suoi occhi, il mondo divenne rapidamente cinereo, e poi passò da grigio a completamente buio e privo di luce.


Qianye Fantian non se ne andò. L’Imperatore del Mare Meridionale sarebbe arrivato di lì a poco, e lui intendeva consegnargli personalmente Qianye Ying’er. Dopotutto, quando c’erano di mezzo degli accordi così importanti, era naturale volersene occupare personalmente per evitare imprevisti. Proprio come aveva detto, considerata la folle infatuazione dell’Imperatore del Mare Meridionale per Qianye Ying’er, qualsiasi cosa Qianye Fantian gli avesse chiesto in cambio, lui non avrebbe rifiutato.


Anche se la forza misteriosa di Qianye Ying’er era stata menomata, possedeva ancora il suo volto, così meraviglioso da poter illuminare l’intero universo, perciò Qianye Fantian doveva naturalmente assicurarsi di scambiarla con un tesoro di pari valore.


Quando percepì l’aura sempre più debole di Qianye Ying’er e notò che la sua anima era sul punto di collassare completamente, negli occhi di Qianye Fantian comparve uno strano bagliore. Poi, distese lentamente una mano verso di lei.


C’era ancora una cosa che doveva fare, ovvero sfruttare il suo crollo mentale per cancellare parte dei suoi ricordi. Perché conosceva troppi dei segreti del Regno del Brahma, soprattutto quelli riguardo al…


Bzzz——


Un debole ronzio risuonò improvvisamente in una distante Sala Sacra sotterranea. Contemporaneamente, dalla sua soglia fuoriuscì un’aura lieve, ma assolutamente unica nel suo genere.


Anche se era molto debole, Qianye Fantian riuscì comunque a percepirla con chiarezza. Per di più, quell’aura così leggera ma così speciale lo fece sobbalzare, poi l’espressione sul suo volto mutò radicalmente e si voltò di scatto verso la direzione da cui proveniva.


Dopo un breve momento di stupore, sul suo volto comparve un’espressione piena di gioia ed entusiasmo. Perché quella era chiaramente l’aura del Sigillo Primordiale della Vita e della Morte!


Possibile che finalmente avessero trovato il modo di attivare il potere d’Immortalità del Sigillo!?


Il Terzo tesoro divino – il Sigillo Primordiale della Vita e della Morte, in effetti era nascosto nel cuore del Regno del Brahma. L’Immortalità… nulla poteva far impazzire un Imperatore Divino quanto la possibilità di ottenere la vera e propria immortalità.


Qianye Fantian scattò improvvisamente fuori dalla stanza, senza aspettare un solo istante e senza esitare, volando il più velocemente possibile verso il punto da cui proveniva quell’aura.


Non appena Qianye Fantian se ne andò, lo spazio alle spalle di Qianye Ying’er si lacerò improvvisamente e un uomo gobbo e dal fisico avvizzito uscì rapidamente dal varco dimensionale, con uno scuro disco dorato fra le mani.


Era Gu Zhu!


Le dita di Gu Zhu si inarcarono ad artiglio e, immediatamente, le catene dorate che tenevano prigioniera Qianye Ying’er scomparvero nel nulla. Cadde pesantemente a terra, i suoi occhi spenti e opachi puntarono verso l’uomo anziano di fronte a lei, mentre mormorava in un tono privo di vita: “Zio… Gu…”


Clang!!


Il disco dorato fra le mani di Gu Zhu rilasciò un intenso bagliore bianco, poi una sfera di energia dimensionale avvolse rapidamente Qianye Ying’er: “Signorina, fugga. Fugga il più lontano possibile e non torni mai più… Spero che possa vivere in pace per il resto della sua vita, Signorina.”


L’energia dimensionale bianca formò rapidamente una formazione misteriosa che scivolò sotto a Qianye Ying’er. Appena Gu Zhu ebbe finito di parlare, un raggio di luce si alzò verso il cielo e poi scomparve, insieme a Qianye Ying’er.


Quasi nello stesso istante, Qianye Fantian, che se n’era appena andato, tornò improvvisamente nella stanza… Gu Zhu si voltò, e il disco dorato fra le sue mani si spezzò fino a polverizzarsi nel mezzo delle sue dita rinsecchite… impedendo a chiunque di teletrasportarsi di nuovo verso la destinazione che vi era stata impostata.


“Gu Zhu, ottimo, davvero ottimo!” Qianye Fantian divenne terribilmente scuro in volto. Non si sarebbe mai aspettato che la persona con meno motivi di chiunque altro per tradirlo l’avrebbe davvero ingannato… e per di più, per aiutare Qianye Ying’er, ormai menomata e abbandonata da tutti!


Non si preoccupò affatto di Gu Zhu, e la sua mano scattò violentemente verso il punto in cui Qianye Ying’er si trovava pochi istanti prima. C’erano ancora delle tracce di energia dimensionale in quella parte della stanza.


Gu Zhu, però, aveva previsto quella mossa. Proprio quando Qianye Fantian stava per raggiungere quel punto, fece scattare in avanti una mano, che si scontrò direttamente con quella dell’Imperatore del Brahma.


Booooooom!!!


Lo spazio esplose, e Qianye Fantian venne respinto all’indietro. La sua espressione divenne ancora più minacciosa, e disse: “Gu Zhu… come osi!!”


Mentre lo diceva, nei suoi occhi comparve improvvisamente un bagliore dorato.


“Ugaaaaaah!!”


Subito dopo, il corpo avvizzito di Gu Zhu venne colto da violenti spasmi, e un grido orribilmente roco fuoriuscì dalle sue labbra. Inoltre, dei fitti e sottili simboli dorati comparvero sulla sua pelle, ricoprendone ogni centimetro.


Il Marchio Spirituale del Suicidio!


Qianye Fantian non perse altro tempo con Gu Zhu e scattò in avanti ancora una volta… tuttavia, Gu Zhu, sebbene fosse attualmente sotto gli effetti del Marchio Spirituale del Suicidio, sfrecciò improvvisamente verso Qianye Fantian e afferrò con forza le sue gambe, rallentandolo per qualche istante.


E proprio in quel momento, le ultime tracce dell’energia dimensionale svanirono nel nulla, rendendo così impossibile rintracciare Qianye Ying’er.


“La Signorina… ha dedicato la sua intera vita… a lei… la prego… la lasci fuggire… questo vecchio schiavo è disposto a lavorare fino a spezzarsi la schiena per il resto della vita, pur di ripagarla… ma la prego… lasci andare la Signorina…”


Bang!!


Gu Zhu venne scaraventato via da un calcio. L’espressione di Qianye Fantian era terrificantemente minacciosa, e in quel momento capì di aver commesso parecchi errori nei suoi calcoli.


C’erano due motivi per cui aveva ordinato a Gu Zhu di restare sempre a fianco di Qianye Ying’er. Il primo, era per guidarla, istruirla e tenerla al sicuro. Il secondo, era per tenerla d’occhio.


Ma non poteva immaginare che sarebbe andata a finire in quel modo.


Tuttavia, non poteva comunque uccidere Gu Zhu.


Soltanto qualche minuto più tardi, Qianye Fantian riuscì finalmente a controllare la sua rabbia. Corrugò la fronte e inviò in tono cupo una trasmissione sonora: “Diffondete quest’ordine: cercate in tutta la Regione Orientale tracce di Ying’er, dovete scoprire dove si trova. Appena troverete qualcosa, dovrete usare ogni mezzo a vostra disposizione per catturarla… Ricordate, dovete prenderla viva.”


Considerato il potere dimensionale del disco, l’energia che aveva raccolto così in fretta non avrebbe potuto portare l’utilizzatore molto lontano, dunque Qianye Ying’er era sicuramente ancora nella Regione Orientale!
                                
                        



