---
weight: 1673
title: Capitolo 1673 – Mancanza di Fiducia
pubDate: 2025-03-10T08:57:10.485Z
tags:
    - atg
---


Capitolo regolare, 0 in coda, 0/10 donazione


-Alstor






Qianye Ying’er esitò per parecchio tempo, ma alla fine distese una mano e prese quella che quasi sicuramente sarebbe stata l’ultima Pillola Indomata del Mondo di sempre.


Mentre viaggiavano verso il Regno delle Anime Rubate, lei gli aveva chiesto quale fosse il suo asso nella manica. Non l’aveva fatto d’impulso. Quella volta, stavano per trovarsi di fronte alla donna più spaventosa della Regione Settentrionale e all’intero Reame Sovrano su cui regnava, perciò era naturale che volesse essere sicura che sarebbe andato tutto bene.


E ora, capiva bene perché Yun Che fosse così sicuro di sé.


Tuttavia, ora che aveva consumato quell’asso nella manica utilizzabile una sola volta, aveva cominciato a sentirsi tremendamente vulnerabile.


Il Regno delle Anime Rubate li stava aiutando perché avevano stretto un accordo di “collaborazione”. Fin dall’inizio e ancora adesso, Yun Che e Qianye Ying’er potevano fidarsi realmente solo l’uno dell’altra.


Yun Che capiva molto bene di essere fin troppo indipendente e difficile da controllare. Conoscendo la personalità e la meticolosità di Chi Wuyao, di sicuro non avrebbe mai permesso a nessuno di sfuggire alla sua autorità o al suo controllo. Sapeva che prima o poi i loro rapporti si sarebbero incrinati, era solo questione di tempo.


All’inizio, Yun Che aveva accettato di correre il rischio, ritenendo che sarebbe diventato un problema solo sul lungo termine e concentrandosi innanzitutto sulle faccende più immediate.


Ma ora che aveva perso il suo asso nella manica, non poteva più ignorare quel pericolo.


“D’accordo.” Qianye Ying’er annuì lentamente, poi strinse la presa e afferrò la Pillola Indomata del Mondo: “Se con questa riuscirò a tornare alla mia vecchia forza misteriosa, tanto meglio. Però, ho una domanda… perché adesso non temi che io diventi più forte di quanto ti aspetti e sfugga al tuo controllo?”


Yun Che corrugò la fronte: “Te l’ho già detto, il tuo potere… appartiene a me, e a me soltanto.”


“Umpf. Sono io a possedere il mio potere, non tu. Questa decisione non spetta a te.” Qianye Ying’er distolse leggermente lo sguardo: “Questa tua improvvisa sicurezza è assurda.”


Yun Che non rispose.


Aveva trascorso molti giorni e molte notti insieme a lei. La conosceva molto meglio di prima.


Anni prima, la odiava con tutto il cuore per via della sua crudeltà e spietatezza. Anni prima, aveva giurato che l’avrebbe uccisa nel modo più crudele che si potesse immaginare.


Ma quando l’aveva vista piangere silenziosamente a bordo dell’arca misteriosa oscura, quelle lacrime avevano raggiunto la parte più profonda della sua anima… una parte che lui credeva morta ormai da tempo…


Cos’è necessario per conoscere fino in fondo una persona?


Un tempo, credeva che Xia Qingyue non gli avrebbe mai fatto del male; credeva che avrebbe rispettato per sempre Zhou Xuzi; credeva che avrebbe odiato Qianye Ying’er per il resto della sua vita…


Ma la sua opinione di ognuno di loro si era rovesciata drasticamente.


“A dire il vero,” disse all’improvviso Qianye Ying’er: “Non credo che tu debba stare troppo attento a Chi Wuyao… ma non mi ascolterai, vero? Del resto, si tratta solo di una mia intuizione priva di fondamento.”


“Continueremo a collaborare con Chi Wuyao, ma è ora che diventiamo abbastanza forti da non dover dipendere da lei.” Dichiarò piano e freddamente Yun Che.


“Come?” domandò Qianye Ying’er: “Figurarsi avere un Regno e degli uomini ai nostri ordini, non conosciamo neppure molte persone all’interno della Regione Settentrionale.”


“Capirai cosa intendo dire quando sarà il momento.” Rispose tranquillamente Yun Che.


Qianye Ying’er era sorpresa, ma non indagò ulteriormente. Arricciando leggermente le labbra, rispose: “Va bene. Sono impaziente di scoprirlo.”


“Raffina la Pillola all’interno dell’Arca Primordiale Misteriosa… anzi, dovresti entrarci subito.” Continuò Yun Che: “Hai impiegato sei mesi a raffinare la prima Pillola. Ma ora che sei più forte, per questa dovresti impiegarne al massimo uno. È anche un periodo di tempo perfetto per calmarti e superare il trauma.”


Qianye Ying’er si voltò di scatto: “Cosa intendi dire, quale trauma? Sto benissimo, grazie tante per la preoccupazione!”


Yun Che: “…”


L’Arca Primordiale Misteriosa comparve dal nulla, e Qianye Ying’er appoggiò una mano sulla porta d’ingresso. Ma prima di varcarla, chiese a bassa voce a Yun Che, dandogli le spalle: “Eri serio quando hai parlato del ‘futuro’, quella volta?”


“Heh…” Yun Che sorrise con indifferenza, poi chiuse gli occhi: “Pensavo solo che fosse un peccato uccidere troppo presto un giocattolo perfetto come te. Niente di più, niente di meno.”


“…” Non si voltò e non gli rispose. Aprì leggermente la bocca, come se volesse dire qualcosa, ma alla fine si limitò a scomparire in un raggio di luce rossa. Era entrata nell’Arca Primordiale Misteriosa.


La stanza venne avvolta di nuovo dal silenzio, ma Yun Che non rimosse la barriera.


Rimanendo seduto, Yun Che chiamò improvvisamente un nome: “He Ling.”


Il giovane Spirito del Legno comparve di fronte a lui e gli chiese: “Come posso servirti, Maestro?”


Yun Che rispose: “Molto presto dovrò visitare il Regno Yama per una questione molto importante. Dopodiché, avrò bisogno che tu faccia una cosa per me.”


“Dimmi pure, Maestro.”


Il tono di Yun Che la stava facendo preoccupare un po’.


Yun Che la guardò nei suoi meravigliosi occhi verde smeraldo e rispose: “Per favore, coltiva in coppia con me.”


“Huh?” He Ling per qualche secondo credette di aver sentito male. Poi, barcollò all’indietro con gli occhi spalancati: “M-Maestro… co-cosa stai dicendo?”


Gli Spiriti del Legno erano gli esseri viventi più puri al mondo. Anche se il cuore di He Ling era pieno di odio – intenso almeno tanto quanto quello di Yun Che – questo non cambiava il fatto che fosse l’ultima discendente della Famiglia Reale degli Spiriti del Legno.


Yun Che non era affatto sorpreso dalla sua reazione, e le disse seriamente: “Ho bisogno dell’aura della tua razza per comprendere ulteriormente la Legge del Nulla.”


“L-la mia aura? L-la… Legge del Nulla?” He Ling ora era sia scioccata sia confusa.


Continuando a guardarla negli occhi, Yun Che annuì delicatamente e spiegò: “Gli Spiriti del Legno sono la prima razza mai creata dalla Dea della Vita Li Suo. Quindi, l’aura vitale della vostra razza è la più antica di tutte. Inoltre, sei un membro della Famiglia Reale, dunque coltivare in coppia con te dovrebbe permettermi di comprendere più a fondo la Legge del Nulla.”


“E se ci riuscissi…”


Yun Che aprì una mano e mostrò la Giada Diabolica della Luna Ardente, il ricettacolo di Eredità Divine che aveva rubato al Regno della Luna Ardente.


Due grovigli di luce nera volteggiavano sopra di essa, e stavano lentamente confluendo al suo interno. Erano le Eredità del più potente Divoratore della Luna, Fen Daozang, e dell’Imperatore della Luna Ardente, Fen Daojun.


He Ling poteva percepire chiaramente i pensieri e i desideri di Yun Che attraverso il loro collegamento spirituale. Mordendosi le labbra, chinando il capo verso il basso e fissandosi i piedi, con ciocche di capelli verde scuro che nascondevano le sue guance arrossate, sussurrò: “Ob… Obbedirò.”


Yun Che le disse: “Se non vuoi, non ti costringerò.”


He Ling scosse la testa: “Dal giorno stesso in cui sono diventata lo Spirito della Perla del Veleno Celeste, la mia vita ha avuto solo due scopi: avere la mia vendetta e servire il mio Maestro. Io… io farò tutto ciò che vorrai, Maestro.”


Si stava mordendo con forza le labbra. Le cuciture della sua gonna stavano per rompersi, da quanto forte la stringeva.


Era nervosa, era spaventata… ma non era affatto contraria ad avere dei rapporti sessuali con Yun Che.


Il suo corpo poteva anche essere puro e candido come carta immacolata, ma la sua anima… aveva visto davvero fin troppo, da quando era diventata lo Spirito della Perla del Veleno Celeste.


Yun Che annuì, e il suo tono divenne più dolce e comprensivo: “He Ling, quando torneremo nella Regione Orientale ti aiuterò ad avere la tua vendetta, e cambieremo il destino del tuo Clan… ti prometto che non dovranno mai più vivere nascondendosi.”


“Mn.” He Ling fece un cenno d’assenso, prima di rialzare lo sguardo e incrociare quello di Yun Che. Tuttavia, il suo tono era ancora piuttosto timido: “Ma, Maestro… pe-perché me l’hai chiesto così all’improvviso?”


“Perché Chi Wuyao si è rivelata molto più terrificante di quanto mi aspettassi.”


Yun Che divenne scuro in volto e abbassò ancora di più la voce, ripensando a ciò che era successo nel Regno della Luna Ardente: “Molto probabilmente, sapeva della gravidanza di Qianying già da un po’ di tempo.”


“Ah?” He Ling si lasciò sfuggire un debole grido di sorpresa.


“Qianying non è il tipo di persona da lasciare che accada una cosa del genere, ma da quando abbiamo raggiunto il Regno delle Anime Rubate sta cambiando, si comporta in modo molto strano. Chi Wuyao… dev’essere lei la ragione per cui Qianying non si è controllata ed è rimasta incinta.”


Yun Che continuava a diventare sempre più scuro in volto: “Come se non bastasse, è stata lei a chiedere a Qianying di affrontare Fen Daojun. Forse è solo una coincidenza e mi sto comportando da paranoico, ma allora com’è possibile che l’Arca da Guerra del Cielo Spirituale sia comparsa con un tempismo così perfetto?”


Yun Che strinse lentamente i pugni. Le sue sopracciglia erano corrugate a fondo, in un’espressione carica di intento omicida.


“Stai dicendo che… tutto ciò che è successo faceva parte del piano della Regina Diabolica fin dall’inizio?” He Ling spalancò leggermente la bocca: “Ma come poteva sapere che saresti riuscito a uccidere l’Imperatore della Luna Ardente?”


“Non lo sapeva. È assolutamente impossibile che l’avesse previsto.” Rispose lentamente Yun Che: “Ha usato questo stratagemma per rivolgere la mia rabbia contro il Regno della Luna Ardente. In questo modo, ha potuto scoprire qual era il mio asso nella manica, mi ha costretto ad usarlo, e ha inflitto un duro colpo al Regno della Luna Ardente, tutto in una volta sola. Dal suo punto di vista, ha preso parecchi piccioni con una sola fava.”


“Probabilmente non si aspettava che uccidessi Fen Daojun, ma l’esito è rimasto lo stesso. Io ho usato il mio più grande asso nella manica per mettere in ginocchio il Regno della Luna Ardente… e l’Arca da Guerra del Cielo Spirituale è comparsa giusto in tempo per massimizzare i profitti.”


Chi Wuyao era così intelligente, così astuta e, soprattutto, conosceva e sapeva manipolare così bene il cuore degli altri da terrorizzare persino Yun Che. Si sentiva sempre più sicuro che i suoi occhi, che nascondeva dietro quella foschia nera, potessero vedere all’interno dell’anima delle persone, penetrandovi come lame incandescenti nella carta velina.


Qianye Ying’er non era l’unica ad essersi lasciata influenzare da lei, anche lui… aveva agito esattamente come lei aveva pianificato, fin dall’inizio!


Per quanto avere un’alleata del genere fosse straordinario, quando avrebbero finito di utilizzarsi l’un l’altra, lei non l’avrebbe sicuramente lasciato in vita. Perché lui era una minaccia, sia per la sua vita, sia per il suo status… anche se, sotto questo punto di vista, non era la sola. Questo valeva per tutti gli Imperatori Divini del mondo.


Ecco perché doveva anticipare i suoi programmi e portarsi in vantaggio.


“Forse… forse ha richiamato l’Arca da Guerra del Cielo Spirituale perché era preoccupata per te?” suggerì con scarsa convinzione He Ling.


“Heh.” Yun Che ridacchiò, poi rispose: “L’Arca da Guerra del Cielo Spirituale è l’ammiraglia della flotta del Regno delle Anime Rubate. Solo muovendosi metterebbe in allerta l’intera Regione Settentrionale, figurarsi sfrecciando dritta verso il cuore del Regno della Luna Ardente. Era praticamente una vera e propria dichiarazione di guerra.”


“Le Streghe saranno anche più forti dei Divoratori della Luna grazie alla Calamità dell’Oscurità Eterna, ma nel migliore dei casi avrebbero ottenuto una vittoria di Pirro. Se il Regno della Luna Ardente fosse riuscito in qualche modo a prolungare il conflitto, la guerra avrebbe cominciato a erodere le sue fondamenta, e il Regno Yama si sarebbe allarmato, entrando in azione. Riesci a immaginare quanto sarebbe peggiorata la situazione, se si fosse trasformata in una guerra fra tutti e tre i Reami Sovrani?”


“Quindi, Chi Wuyao non avrebbe mai e poi mai mobilitato l’Arca da Guerra del Cielo Spirituale, a meno che non fosse assolutamente sicura di vincere rapidamente! Credi che l’avrebbe fatto solamente per me?” sulle labbra di Yun Che comparve un freddo sorriso: “Perché i Realm King si chiamano così? Perché il Regno viene prima del suo Re! Quindi, perché la Regina Diabolica avrebbe dovuto far intervenire la sua Arca da Guerra ammiraglia solo per salvare un alleato, destinato fra l’altro a diventare in futuro una grande minaccia per lei?”


All’improvviso, sembrò realizzare qualcosa e smise di sorridere. Il suo sguardo si perse nel vuoto, e mormorò: “No, c’è stata un’eccezione… c’è stato un Realm King che ha messo in gioco tutto ciò che aveva per me. Ma lei, ormai…”


Yun Che scosse vigorosamente il capo e allontanò quei ricordi, sotterrandoli nelle più buie profondità della sua mente. Dopo essersi ripreso, continuò: “Inoltre, il Regno delle Anime Rubate non è poi così vicino al Regno della Luna Ardente, quindi deve aver ordinato all’Arca da Guerra del Cielo Spirituale di partire molto prima che io tornassi al Regno della Luna Ardente… e questo significa che tutto ciò che ho fatto era quasi precisamente ciò che lei si aspettava.”


La spiegazione di Yun Che rese sempre più preoccupata He Ling. Ora la sua opinione di Chi Wuyao aveva assunto una decisa sfumatura di terrore. Lanciò di nascosto un’occhiata a Yun Che, che stava riflettendo, e gli chiese: “Quindi… qua-quando vuoi che… sai, quella cosa…”


Si morse le labbra, ma per quanto ci provasse non riuscì a pronunciare neppure un’altra parola.


“Lo faremo dopo che tornerò dal Regno Yama.”


Yun Che si alzò in piedi e indossò delle vesti pulite. Poi, dichiarò: “Anzi, ci andrò immediatamente! Stavolta, non le lascerò il tempo di reagire alle mie mosse!”
                                


                                



