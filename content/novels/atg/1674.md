---
weight: 1674
title: Capitolo 1674 – Distretto Imperiale Yama
pubDate: 2025-03-10T08:57:10.485Z
tags:
    - atg
---


Capitolo regolare, 0 in coda, 0/10 donazione


-Alstor






Quando Yun Che rimosse finalmente la barriera e uscì dalla stanza, vide subito Chi Wuyao che si stava dirigendo verso di lui.


Quando lei notò Yun Che, rallentò lievemente il passo. Quasi sbatté le palpebre, percependo il drastico cambiamento nella sua aura.


Inarcò lievemente le labbra e ridacchiò: “Non solo sei già guarito, ma sei anche diventato così tanto più forte? Come c’era da aspettarsi dal successore dell’Imperatrice Diabolica Colpo Celeste Nemesi dei Diavoli, qualsiasi cosa tu faccia, sfuggi sempre a ogni logica.”


Accanto a Chi Wuyao, Chanyi chinò il capo e disse: “Congratulazioni, Giovane Maestro Yun.”


Yun Che rispose sorridendo a sua volta: “Il mio piccolo successo non è niente in confronto a ciò che hai guadagnato tu, Regina Diabolica. Ora, l’intero Regno della Luna Ardente è tuo.”


Chi Wuyao si avvicinò lentamente e gli disse: “Ma la chiave per questo risultato sei stato tu, non io.”


“Eppure, tutti i guadagni ora sono in mano tua.”


“Io e te condividiamo lo stesso obiettivo, e sai che sei libero di usare ogni risorsa a mia disposizione, comprese le Streghe e i Divoratori della Luna. Cosa importa chi dei due ricopre ufficialmente la carica?”


“Se la metti in questo modo, non sembra davvero avere importanza.” Rispose Yun Che, senza alcuna espressione sul volto.


“Uno dei motivi principali per cui gli orgogliosi Divoratori della Luna si sono arresi così facilmente è che tu sei il successore di un Imperatore dei Diavoli. Sei ancora un Divine Sovereign, e non sei ancora stato incoronato ufficialmente, ma ti chiamano già Imperatore Divino Yun. Una cosa del genere non è mai successa prima, nella Regione Settentrionale.”


“Ormai, dovresti aver capito anche tu quanto l’Eredità che hai ricevuto sia importante per i praticanti del mistero della Regione Settentrionale.”


Chi Wuyao continuò: “Non è affatto esagerato affermare che il tuo potere al livello dei Veri Dei, grazie al quale hai ridotto in cenere un Imperatore Divino in un colpo solo, ha distrutto tutto ciò in cui i Divoratori della Luna abbiano mai creduto. Ora, l’intera Regione Settentrionale trema dalla paura, sentendo le voci che si sono diffuse. Ma quando questo momentaneo terrore sarà passato… nel cuore di tutti si accenderà una speranza luminosa come mai prima d’ora, che risveglierà tutte le anime oscure addormentate da fin troppo tempo.”


Yun Che: “…”


“Ecco perché controllare il Regno della Luna Ardente non è affatto la più grande ricompensa che abbiamo ottenuto da questa spedizione. Le più grandi ricompense che abbiamo ottenuto sono l’aver dimostrato che c’è un successore dell’Imperatrice Diabolica Colpo Celeste Nemesi dei Diavoli, e la speranza che abbiamo acceso nei cuori delle persone. In effetti, negli ultimi giorni mi sono dedicata soprattutto ad amplificare le fiamme, non a rafforzare il controllo sul Regno della Luna Ardente.”


“Questo tentativo di amplificare le fiamme… include la mia imminente incoronazione a Imperatore Divino del Regno delle Anime Rubate?” domandò Yun Che.


“…” Quando Chi Wuyao si era avvicinato a Yun Che per parlargli, Chanyi era rimasta ferma. Ma man mano che la conversazione proseguiva, cominciò a capire che il rapporto fra Yun Che e la sua Maestra… aveva preso una piega che lei non si aspettava.


“Esatto.” Rispose Chi Wuyao: “Sei il successore dell’Imperatrice Diabolica, ma prima di uccidere l’Imperatore della Luna Ardente e sottomettere il suo Regno in un solo giorno, non avevi ancora compiuto nessuna impresa nella Regione Settentrionale. Ora, il popolo stesso diffonderà le voci su di te e ti renderà famoso, oltre che influente come mai prima d’ora. La tua incoronazione ovviamente dovrà essere più grandiosa di ogni altra nella storia della Regione Settentrionale.”


Yun Che sorrise e le lanciò un’occhiataccia: “Come avrei dovuto aspettarmi dalla Regina Diabolica, le tue capacità di trasformare un’opportunità imprevista in un successo eccezionale sono davvero ammirevoli.”


“Non abbiamo alcun motivo per cui non cavalcare l’onda del successo, finché è a nostro favore.” Rispose Chi Wuyao.


“Davvero?” Yun Che socchiuse leggermente gli occhi: “Potrei quasi credere che non sei stata tu ad orchestrare tutto fin dall’inizio.”


Chi Wuyao: “…”


Corrugando la fronte, Chanyi alla fine non riuscì più a trattenersi. Fece un passo in avanti e intervenne: “Giovane Maestro Yun, credo che tu stia frainten…”


Ma Chi Wuyao sollevò una mano e le impedì di finire la frase. Il suo sorriso rimase immutato, e disse: “Anche se fossi stata un milione di volte più astuta, non avrei comunque potuto immaginare che esistesse qualcuno in grado di uccidere l’Imperatore della Luna Ardente in un colpo solo. A proposito…”


Cambiò argomento senza preavviso: “Per caso, Yun Qianyin sta raffinando la seconda Pillola Indomata del Mondo?”


“!?” le sopracciglia di Yun Che tremarono, quando sentì quella domanda inaspettata.


“A quanto pare, ho indovinato.” L’espressione di Yun Che fu una risposta sufficiente per Chi Wuyao: “Non è qui, e la sua aura non è neanche nei paraggi. Dev’essere entrata in uno spazio indipendente, impossibile da rilevare dall’esterno.”


L’espressione di Yun Che divenne glaciale: “Come… fai a sapere che avevamo una seconda Pillola Indomata del Mondo?”


“Oh, è molto semplice.” rispose tranquillamente Chi Wuyao: “Quando voi due siete tornati dal Regno Divino dell’Inizio Assoluto, la forza misteriosa di Yun Qianying era aumentata drasticamente e improvvisamente. Considerato che avevate rubato il Divino Midollo Indomato, la spiegazione più plausibile per questo cambiamento era che aveste ottenuto una Pillola Indomata del Mondo.”


“In quel momento, il tuo rapporto con lei era a dir poco pieno di incertezze, quindi non le avresti mai donato un medicinale così prezioso, a meno che ne avessi una seconda pillola. In quanto a come sia possibile che aveste due Pillole Indomate del Mondo, posso solo suppore che sia merito delle straordinarie capacità di raffinazione della Perla del Veleno Celeste. Ne hai data una a Yun Qianyin, e hai tenuto la seconda per te… probabilmente, avevi intenzione di utilizzarla dopo essere diventato un Divine Master, vero?”


Yun Che: “…”


“Sei preoccupato, perché hai appena perso il tuo asso nella manica. Vuoi renderla più forte il più velocemente possibile, perché non vuoi trovarti in una posizione di svantaggio durante le trattative con me.”


“E per rendere velocemente più forte una persona, c’è al mondo qualcosa di meglio della Pillola Indomata del Mondo? Del resto…” Yun Che non ne era sicuro, ma aveva l’impressione che Chi Wuyao gli avesse fatto un occhiolino da oltre il velo di foschia nera: “Adesso, non ti sembra più uno spreco donare a lei l’ultima Pillola Indomata del Mondo in tuo possesso… giusto?”


“…” Yun Che divenne ancora più scuro in volto.


“Come dico sempre, noi donne troppo brave a capire cosa pensate voi uomini non riceviamo altro che disprezzo.” Chi Wuyao sorrise leggermente: “Dimmi, non avrai intenzione di andare nel Regno Yama, vero?”


“~!@#￥%...” Yun Che era semplicemente sbalordito.


“Fen Daojun è appena morto e probabilmente l’Imperatore Yama sta tremando, sentendo le voci che circolano. Non ci sarà un momento più opportuno di questo. Quindi…”


Rimase accanto a Yun Che, ignorando l’aura inquietante che lo circondava: “Vai da solo, o vuoi che ti accompagni?”


Yun Che socchiuse leggermente gli occhi e rispose: “Sei occupata a tenere in riga il Regno della Luna Ardente e ad ‘amplificare le fiamme’, no? Non potrei mai disturbarti chiedendoti aiuto per una questione così insignificante.”


Chi Wuyao scosse la testa, come se non avesse colto la frecciata nascosta fra quelle parole: “Niente di ciò che riguarda il Regno Yama può essere considerato insignificante, e sono sicura che tu capisca meglio di chiunque altro quanto sarà pericoloso ciò che farai.”


“Ma la tua Yun Qianying non è qui, e ovviamente tu non mi ascolterai mai, quindi risparmierò il fiato.”


Chi Wuyao sollevò un dito e creò un frammento spirituale sulla sua punta. Poi, lo fece volare verso Yun Che e gli disse: “Queste sono le coordinate del Regno Yama e alcune informazioni riguardo all’Imperatore Yama, i Diavoli Yama e il Mare d’Ossa dell’Oscurità Eterna. Mentre sarai via, continuerò a occuparmi del Regno della Luna Ardente, diffondere la tua fama e preparare la tua incoronazione.”


“Cerca di non morire e sprecare i miei sforzi, va bene?”


Yun Che non rispose. Dopo aver fissato a lungo e con freddezza Chi Wuyao, spiccò il volo e scomparve in un batter d’occhio.


Chanyi guardò Yun Che svanire in lontananza, scioccata. Si stava chiaramente dirigendo verso il Regno Yama. Si avvicinò alla sua Maestra e le chiese preoccupata: “Maestra, sta davvero andando nel Regno Yama?”


“Ha un piano.” Rispose Chi Wuyao.


“Ma… ma è il Regno Yama!” Chanyi sembrava sia confusa sia preoccupata: “Non avevi detto che non può più usare la tecnica con cui ha ucciso Fen Daojun? Per lui è troppo pericoloso andare da solo nel Regno Yama!”


“Ho detto che ha un piano,” ripeté Chi Wuyao: “Speriamo solo che funzioni, qualsiasi esso sia.”


“E anche se dovesse fallire, di sicuro… deve avere un modo per scappare senza correre rischi.” Disse con calma Chi Wuyao: “Le sue capacità nel fuggire e nascondersi dovrebbero permettergli di sopravvivere a qualsiasi minaccia.”


“Ma… cosa potrà mai fare, da solo?” domandò ancora Chanyi.


Tutti sapevano che il Regno Yama era il più potente dei tre Reami Sovrani della Regione Settentrionale.


A proteggerlo non c’era solo l’Imperatore Yama, ma c’erano anche i tre Antenati Yama che vivevano nel Mare d’Ossa dell’Oscurità Eterna.


Loro da soli erano bastati al Regno Yama per trasformare la loro capitale nella fortezza più inespugnabile dell’intera Regione Settentrionale.


“Chanyi,” disse Chi Wuyao, fissando il punto in cui Yun Che era scomparso: “Ciò che è successo al Regno della Luna Ardente è stato solo un incidente. Ma non devi preoccuparti troppo per lui. Anche se al momento la sua forza misteriosa è ancora un po’ troppo bassa, non dimenticare che possiede la Calamità dell’Oscurità Eterna. All’interno della Regione Settentrionale, lui è l’unico e solo sovrano dell’Oscurità.”


“Sono sicura… che i Diavoli Yama saranno i primi a capire fino in fondo cosa questo voglia dire.”


“…” Chanyi aprì la bocca, come se volesse ancora dire qualcosa.


“Detto questo, la tua preoccupazione non è comunque priva di fondamento.” Chi Wuyao chiuse lentamente gli occhi: “Invia un messaggio a Hua Jin, dille di infiltrarsi nel Distretto Imperiale Yama. Dille che, se qualcosa andrà storto, dovrà riferircelo immediatamente.”


“Sì, Maestra.” Chanyi si voltò e fece per andarsene, ma…


“Aspetta.”


Chi Wuyao la fermò all’improvviso. Oltre la foschia nera, il petto della Regina Diabolica si gonfiò e sgonfiò visibilmente, mentre sospirava: “Ho cambiato idea… mi assenterò per un po’. Di’ a Jie Xin e Jie Ling di restare in guardia, mentre non ci sono.”


“… sì, Maestra.” Chanyi non aggiunse altro. Aveva un’espressione combattuta e confusa.


Tutti e tre i Reami Sovrani si trovavano vicino al centro della Regione Settentrionale, dunque a Yun Che sarebbe bastata qualche ora per viaggiare da uno all’altro.


Proprio come il Regno delle Anime Rubate, il Regno Yama era molto meno esteso di quanto ci si sarebbe aspettati da un Reame Sovrano. Si trovava al centro esatto della Regione Settentrionale.


Il cuore del Regno Yama era costituito dai dieci Diavoli Yama agli ordini diretti dell’Imperatore Yama, e dai trentasei Fantasmi Yama. Tuttavia, ora ce n’erano solo trentacinque, perché Yun Che aveva ucciso in un colpo solo il più potente fra loro, Yan Sangeng.


Se Yun Che e Qianye Ying’er non si fossero alleati con il Regno delle Anime Rubate, il Regno Yama avrebbe dato loro la caccia per tutta la Regione Settentrionale.


Yun Che non usò un’arca misteriosa. Aveva deciso di volare normalmente. Uno dei motivi per cui si era mostrato così preoccupato e aveva spinto Qianye Ying’er a raffinare subito la seconda Pillola Indomata del Mondo era proprio che voleva andare da solo al Regno Yama.


Altrimenti… probabilmente lei l’avrebbe seguito di nascosto, anche se l’avesse costretta a promettere di non farlo.


Più si avvicinava al Regno Yama, più il cielo diventava scuro.


Dopo otto ore, entrò finalmente nel territorio del Regno Yama.


L’aura dell’Oscurità in quel luogo era chiaramente più densa che nel Regno delle Anime Rubate. Già solo per questo, chiunque avesse coltivato lì avrebbe avuto un netto vantaggio rispetto ai praticanti del mistero degli altri due Reami Sovrani.


Nascose la sua aura e rallentò. Volando nel cielo del Regno Yama senza fare alcun rumore, oltrepassò varie regioni, fino a quando… non percepì un lieve cambiamento nell’aria di fronte a lui.


Yun Che atterrò e camminò lentamente verso la sua destinazione.


Intorno a lui, era tutto incredibilmente silenzioso e inquietante. Non riusciva a vedere né sentire nessuno. Chiunque altro, al posto suo, avrebbe avvertito un forte orrore crescere rapidamente nel proprio cuore, passo dopo passo.


Yun Che socchiuse leggermente gli occhi. Riusciva a percepire che tutto, di fronte a lui, era avvolto da una nebbia invisibile. Ovunque guardasse o rivolgesse la sua percezione spirituale, del fumo grigiastro si alzava dal terreno.


La città davanti a lui non era altro che la dimora dei Diavoli Yama, il famoso e temuto Distretto Imperiale Yama della Regione Settentrionale.


E proprio sotto la Capitale del Regno Yama, c’era il Mare d’Ossa dell’Oscurità Eterna.


Thump… Thump… Thump…


Il rumore dei passi di Yun Che non era forte, ma era particolarmente chiaro per via del silenzio tombale che avvolgeva l’area. Mentre avanzava, una voce fredda e ostile lo raggiunse: “Morte agli intrusi nella Capitale!”


Riip!


Una lancia nera come la notte, avvolta da una Energia Misteriosa letale, fendette l’aria e volò dritto verso Yun Che.
                                


                                



