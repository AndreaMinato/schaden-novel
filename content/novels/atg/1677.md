---
weight: 1677
title: Capitolo 1677 – Realtà o Illusione?
pubDate: 2025-03-10T08:57:10.485Z
tags:
    - atg
---


Capitolo Regolare, 0 in coda, 0/10 donazioni


-Alstor


Il bagliore diabolico emesso dagli scheletri smise di intensificarsi, e persino le loro grida minacciose si interruppero di colpo.


“!?” Yan Wu spalancò i suoi occhi scuri, e le parole che stava per pronunciare le rimasero bloccate in gola.


Subito dopo, assistette a una scena ancora più terrificante.


Yun Che fece molto distrattamente un cenno con le braccia, verso gli undici scheletri dei Diavoli. Immediatamente, gli undici neri bagliori diabolici si retrassero e divennero incredibilmente deboli.


Non erano scomparsi del tutto, al contrario, si erano retratti fino a tornare all’interno degli scheletri. Stavano ancora lampeggiando lievemente, ma erano diventati incredibilmente calmi e pacifici.


Yan Wu era la più potente dei Diavoli Yama, dunque aveva visto un numero enorme di arte misteriosa dell’Oscurità nel corso della sua vita. Inoltre, il suo talento innato e la sua padronanza sull'Energia Misteriosa Oscura avevano già raggiunto la perfezione, tanto che solo ben poche persone al mondo potevano dire di essere al suo stesso livello…


Ma questa era la prima volta in vita sua che vedeva l'Energia Misteriosa Oscura comportarsi in maniera così docile e remissiva.


No. A dire il vero… si poteva dire che non avesse mai immaginato che l'Energia Misteriosa Oscura potesse essere così docile e remissiva!


Quegli undici bagliori di luce diabolica, che lampeggiavano tranquillamente, illuminarono Yun Che. Non emanavano alcuna aura ostile o soffocante. Al contrario, sembravano quasi essersi sottomessi a lui… e sembravano persino spaventati, nonostante fossero così inspiegabilmente calmi.


Il potere all’interno di quegli scheletri proveniva dall’Imperatore Yama e dai Dieci Diavoli Yama!


“Queste lanterne non sono male.”


Dopo aver fatto quel commento sardonico, Yun Che riprese a camminare, dirigendosi dritto verso il Palazzo Imperiale.


“…” Yan Wu rimase pietrificata. Restò immobile per parecchi secondi, prima di riuscire finalmente a riprendersi e a seguire Yun Che di corsa.


Quando oltrepassò la Formazione dello Yama Piangente, rallentò bruscamente e distese una mano verso lo scheletro che conteneva il suo Potere da Diavolo Yama.


Dopodiché, l’espressione sul suo viso mutò drasticamente.


Perché lo scheletro verso cui aveva puntato il palmo della mano, quello in cui solo due settimane prima aveva infuso il suo Potere… non rispondeva più ai suoi comandi!


Si voltò di scatto verso Yun Che, e tremò senza rendersene conto. La sua mente era in preda al caos più totale, e si sentiva come se migliaia di uragani l’avessero travolta.


Quindi le voci… sono vere?


Un potere che ha raggiunto il livello dei Veri Dei…


Perché esiste ancora un potere del genere? E perché una persona del genere…


La Regione Settentrionale… verrà davvero sconvolta?


La sagoma di Yun Che divenne sfocata, e arrivò di fronte al Palazzo Imperiale in pochi istanti. Poi, vi entrò camminando con sicurezza.


Quello era il Distretto Imperiale Yama, il cuore del Reame Sovrano più potente della Regione Settentrionale. L’Imperatore Yama viveva lì insieme ai suoi Diavoli Yama. Persino i Fantasmi Yama erano semplicemente delle guardie, in quel palazzo.


Eppure, Yun Che si era presentato da solo. Era entrato nel palazzo senza nessuno al proprio fianco.


Il Regno Yama non si era mai trovato in una situazione del genere.


Dopotutto, persino gli Imperatori Divini si facevano accompagnare da vari potenti sottoposti, quando visitavano la capitale di un altro Reame Sovrano.


Tuttavia, quella non era la prima volta che Yun Che entrava da solo in un Reame Sovrano.


In effetti, anni prima si era precipitato nel Regno degli Dei Stellari completamente da solo, nel tentativo di salvare Jasmine. Quella volta, l’aveva fatto aspettandosi di morire.


Stavolta, non era così. Non provava paura né preoccupazione, mentre si dirigeva verso la Sala Imperiale per incontrare l’Imperatore Yama, e anche quando percepì la sua sconfinata aura oscura, rimase impassibile.


L’atmosfera all’interno della vasta Sala Imperiale era terribilmente tesa, ma al suo interno c’era solo una persona oltre a Yan Tianxao… ovvero Yan Jie, il Principe Ereditario, che aveva già portato a termine la sua “missione”.


Non appena Yun Che entrò nella Sala, gli occhi di Yan Jie puntarono verso di lui.


Yan Tianxiao si voltò lentamente, rilasciando in silenzio la sua aura maestosa e soverchiante, degna dell’Imperatore Divino più potente della Regione Settentrionale… Yun Che, tuttavia, non ebbe alcuna reazione e continuò ad avanzare. Il suo sguardo era freddo e tranquillo, per nulla agitato. La sua aura da Divine Sovereign, che in confronto a quella dell’Imperatore Yama poteva essere definita semplicemente come “patetica”, sembrava stranamente un lago profondo, antico e misterioso, del tutto privo di increspature.


Yan Tianxiao si accigliò leggermente. Finalmente era faccia a faccia con quella leggenda della Regione Orientale, ma il loro incontro era molto diverso da come l’aveva immaginato.


Con gli angoli delle labbra che tremavano, disse in tono tranquillo: “Tu sei Yun Che?”


“Hai ucciso il mio Re dei Fantasmi Yama, eppure osi comunque venire nel Palazzo Diabolico dell’Oscurità Eterna completamente solo. Non ho scelta, sono costretto ad ammirare la tua…”


Tuttavia, prima ancora di finire la frase inarcò di scatto le sopracciglia.


Perché vide Yan Wu arrivare di corsa alle spalle di Yun Che.


Il talento di Yan Wu nel controllo dell'Energia Misteriosa Oscura era straordinario. Era stata scelta dalla sua Eredità Yama a soli undici anni, quindi normalmente era sempre arrogante con le altre persone. E da quando era diventata una Divine Master di decimo livello sconvolgendo l’intera Regione Settentrionale, la sua arroganza era solo cresciuta. Considerava pochissime persone sue pari.


Persino quando interagiva con suo fratello maggiore, il Principe Ereditario Yan Jie, lo guardava dall’alto in basso… sia nell’atteggiamento, sia fisicamente, dato che era più alta di lui.


Perciò, considerati il carattere e l’arroganza di Yan Wu, era impossibile che avesse davvero accettato di seguire Yun Che… dato che, ufficialmente, lo stava guidando alla Sala Imperiale.


Ma a stupire ancora di più Yan Tianxiao fu il suo sguardo.


I suoi occhi stavano davvero tremando leggermente, e in fondo a essi Yan Tianxiao notò un sincero terrore misto a incredulità… era chiaramente così stupita da non riuscire a nasconderlo.


Senza dubbio, nessuno al mondo conosceva Yan Wu bene quanto Yan Tianxiao.


Eppure, era la prima volta che la vedeva con uno sguardo del genere.


“… audacia!”


Si costrinse a cambiare l’ultima parola, da “insolenza” ad “audacia”. Sul suo volto solitamente freddo e severo comparve un sorriso gioviale, e la sua soffocante aura da Imperatore Divino divenne docile e tranquilla.


“Hahahahaha.” Rise fragorosamente, e la sua ostilità scomparve nel nulla. Camminò in avanti, accogliendo Yun Che di sua iniziativa: “Quando anni fa sei diventato famoso nella Regione Orientale, Fratello Yun, anche io ho sentito parlare di te. E quando ho scoperto che eri arrivato nella Regione Settentrionale dopo aver ricevuto l’Eredità dell’Imperatrice Diabolica Colpo Celeste Nemesi dei Diavoli, ho subito desiderato di poterti incontrare. A quanto pare, finalmente questo mio desiderio si è realizzato.”


In quel momento, Yan Jie spalancò così tanto la bocca che la sua mandibola cadde quasi a terra.


Solo pochi secondi prima, l’Imperatore Yama lo aveva avvertito severamente di non mostrare alcuna traccia di paura o preoccupazione in presenza di Yun Che, sia che le voci sul suo conto fossero vere sia che fossero false. Gli aveva detto che la dignità del Regno Yama non poteva essere infangata in nessun modo.


Quando Yun Che aveva messo piede nella Sala, l’Imperatore Yama aveva rilasciato la sua aura potente e maestosa… ma subito dopo, aveva improvvisamente fatto inversione di marcia. Adesso, lo stava accogliendo amichevolmente, e lo aveva persino chiamato “Fratello Yun”.


Yan Jie si sentì incredibilmente stupido e confuso, fino a quando non vide lo sguardo sconvolto di Yan Wu. Non appena lo notò, si sentì gelare il sangue nelle vene.


Yan Tianxiao lo stava accogliendo in modo incredibilmente cordiale e amichevole. In effetti, era gentile tanto quanto Fen Daojun. Yun Che si limitò a ridacchiare con indifferenza, quando se ne rese conto: “Imperatore Yama, sai che il Re dei Fantasmi Yama, Yan Sangeng, è morto per mano mia. Non vuoi punirmi subito per ciò che ho fatto?”


“Hahahaha!” l’Imperatore Yama scoppiò di nuovo a ridere fragorosamente. Non solo non mostrò alcun segno di rabbia, ma sembrava sinceramente felice di vedere Yun Che: “Il mio Regno Yama non permette a nessuno di calpestare la sua dignità, certo, ma questo non significa che non capiamo quando siamo noi dalla parte del torto!”


“Nel Regno Imperiale Celeste, è stato Yan Sangeng a non capire chi avesse di fronte e a offenderti, Fratello Yun. Di conseguenza, tu l’hai punito, e avevi il diritto di farlo! Se il nostro Regno Yama volesse davvero giudicarti per questo, saremmo chiaramente troppo sciocchi e ingenui per essere il Reame Sovrano più potente della Regione Settentrionale!”


Yun Che: “…”


“Inoltre, tu hai ereditato il potere dell’Imperatrice Diabolica Colpo Celeste Nemesi dei Diavoli, Fratello Yun. La tua esistenza è di per sé un grande dono che lei ci ha lasciato. In un certo senso, per Yan Sangeng deve essere stato un onore morire per mano tua, Fratello Yun.”


Yan Tianxiao mantenne un’espressione incredibilmente sincera per tutto il tempo. Sembrava così onesto che neppure Yun Che capì se stesse mentendo o no.


Mentre parlava, inviò una Trasmissione Sonora a Yan Wu: “Wu’er, cos’è successo?”


Ricevette immediatamente la risposta di Yan Wu: “Onorevole Padre, sei davvero brillante. Non devi assolutamente scontrarti con lui… quest’uomo è fin troppo terrificante.”


La voce di Yan Wu nella Trasmissione Sonora era tremante, e faceva capire quanto fosse spaventata nel profondo del cuore.


Se al posto di sua figlia ci fosse stato Yan Jie, Yan Tianxiao non sarebbe stato così prudente. Tuttavia… ad accogliere Yun Che, e a tornare in preda allo shock e alla paura, era stata Yan Wu!


“Dimmi, cos’è successo esattamente?” le chiese, in tono cupo.


“Molto probabilmente, le voci secondo cui ha ucciso Fen Daojun e sottomesso l’intero Regno della Luna Ardente senza alcuna resistenza sono vere. Yun Che… lui… ha distrutto la Barriera dell’Oscurità Eterna con un solo dito, e ha fermato la Formazione dello Yama Piangente con un solo movimento delle braccia.”


“COOOSA!?”


Yan Tianxiao, incredibilmente, si lasciò sfuggire quel grido di stupore proprio sotto agli occhi di Yun Che.


“Hmm?” Yun Che gli lanciò un’occhiataccia: “C’è qualche problema, Imperatore Yama?”


“No, non è niente,” rispose l’Imperatore Yama, accennando un sorriso e recuperando rapidamente il controllo: “Ho appena ricevuto una Trasmissione Sonora da uno dei miei figli, in cui mi ha detto che durante la sua coltivazione si è distratto ed è rimasto ferito. Mi sono preoccupato così tanto che ho gridato di fronte a te e ho fatto una figuraccia, Fratello Yun.”


Yan Jie quasi balzò all’indietro quando sentì il grido di Yan Tianxiao. Fissò suo padre, scioccato e incredulo.


Nonostante fosse il Principe Ereditario, non aveva mai visto l’Imperatore Yama perdere il controllo, neppure una volta. In effetti… riusciva a stento a credere che avesse davvero reagito in quel modo.


“Capisco,” disse Yun Che, socchiudendo gli occhi, in tono pigro e annoiato: “Mi stupisce che l’Imperatore Yama, un Imperatore Divino, si sia davvero agitato così tanto per uno dei suoi figli. Commovente. In questo caso, dovresti andare subito da questo tuo figlio, Imperatore Yama. Non vorrei che gli succedesse qualcosa solo perché ti senti costretto a restare qui con me.”


“Hoho, non è necessario. Si tratta solo di una faccenda di poco conto.” Il sorriso dell’Imperatore Yama non vacillò neppure per un istante, ma il suo cuore e la sua anima stavano tremando così violentemente che non notò il sarcasmo di Yun Che.


La vivida voce di Yan Wu risuonò di nuovo nella sua mente:


“Onorevole Padre, ho visto coi miei occhi ciò che ha fatto. Non può essere stata una finzione. Probabilmente, l’Eredità che ha ricevuto dall’Imperatrice Diabolica Colpo Celeste Nemesi dei Diavoli è molto più potente di quanto immaginassimo.”


“Dobbiamo trovare un modo per attirarlo all’ingresso della tomba. Gli unici a poterlo uccidere sono i nostri tre Antenati, immortali e invincibili!”


“Altrimenti, il nostro Regno Yama potrebbe fare davvero la stessa fine del Regno della Luna Ardente!”


Yan Tianxiao strinse lentamente i pugni. Anche se la sua espressione era tranquilla, per quanto ci provasse non riuscì a nascondere la profonda preoccupazione nei suoi occhi.


Yun Che aveva distrutto la Barriera dell’Oscurità Eterna con un solo dito e fermato la Formazione dello Yama Piangente con un solo cenno… questo andava ben oltre ogni potere che l’Imperatore Yama riuscisse a concepire.


In effetti, se a pronunciarle non fosse stata Yan Wu in persona, non avrebbe mai creduto a quelle parole.


“Ahem. Perché sei venuto a trovarci, Fratello Yun?” l’Imperatore Yama continuò a sorridere e distese una mano, facendo cenno a Yun Che di sedersi.


Yun Che rimase immobile. Si limitò a rispondere: “In effetti, il viaggio dal Regno delle Anime Rubate al Regno Yama è piuttosto lungo. Se non ci fosse stato un motivo importante, non mi sarei mai preso il disturbo di venire fin qui.”


Era faccia a faccia con l’Imperatore Divino più potente della Regione Settentrionale, e se la situazione fosse degenerata avrebbe dovuto affrontare l’intero Regno Yama, eppure era estremamente arrogante, maleducato e altezzoso.


Tuttavia, per quanto fosse stato insolente, non riuscì comunque a suscitare l’ira o l’intento omicida del suo interlocutore. Al contrario, l’Imperatore Yama era sempre più preoccupato.


L’Imperatore Yama prima aveva cercato di mettere sotto pressione Yun Che e indagare con discrezione sui suoi obiettivi, ma adesso non osava più fare mosse avventate. Era diventato così amichevole da stupire persino sé stesso.


“Mi sembra naturale.” La risposta di Yun Che fece provare una stretta al cuore all’Imperatore Yama. Tuttavia, non tentennò e gli chiese: “Fratello Yun, dicci pure di cosa hai bisogno. Se il Regno Yama può aiutare in qualche modo l’Erede di Sua Maestà l’Imperatrice Diabolica, non abbiamo motivo di rifiutare.”


Yan Jie, ancora in disparte, era rimasto in silenzio per tutto il tempo. Non si era mosso di un millimetro e non aveva detto una parola. Perché Yan Tianxiao si stava comportando così amichevolmente e gentilmente che lui a malapena lo riconosceva… a dire il vero, quella situazione lo spaventava un po’.


Anche Yan Wu era rimasta in silenzio per tutto il tempo, ma il suo sguardo era ancora agitato.


Per Yun Che, ciò che aveva fatto era stato un gioco da ragazzi, grazie alla Calamità dell’Oscurità Eterna. Ma senza alcun dubbio, aveva appena infranto tutte le convinzioni di Yan Wu.


“Dato che sei così gentile, Imperatore Yama, andrò dritto al punto.” Disse Yun Che, in tono calmo e senza fretta: “Vorrei dare un’occhiata al Mare d’Ossa dell’Oscurità Eterna del Regno Yama.”


Quando pronunciò quelle parole, Yan Tianxiao, Yan Wu e Yan Jie si voltarono di scatto verso di lui.


Yan Tianxiao si stava scervellando per trovare una scusa con cui attirare Yun Che all’ingresso di quella che sarebbe stata sicuramente la sua tomba. Ma prima ancora che potesse trovare una soluzione, Yun Che stesso gli aveva chiesto di andarci!?


“Questo…” sul volto di Yan Tianxiao comparve un’espressione riluttante, e rispose: “Considerata la tua amicizia con la Regina Diabolica, sicuramente sai che solo i membri del nostro Regno Yama possono entrare nel Mare d’Ossa, Fratello Yun. Inoltre, al suo interno vivono i nostri tre Venerabili Antenati, quindi temo che…”


“Questo è il volere dell’Imperatrice Diabolica Colpo Celeste Nemesi dei Diavoli.” Lo interruppe Yun Che, con freddezza e indifferenza.
                                


                                



