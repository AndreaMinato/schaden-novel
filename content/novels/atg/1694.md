---
weight: 1694
title: Capitolo 1694 – XuanWu YinYao
pubDate: 2025-03-10T08:57:10.488Z
tags:
    - atg
---


Capitolo sponsorizzato! Grazie mille Fabio! 0 in coda, 0/10 donazione
-Alstor


Yun Che non si era mai sentito così perso e confuso in vita sua.


La sua Maestra aveva due personalità, ma non erano entrambe nate da Mu Xuanyin? Una delle due era sempre appartenuta a un’altra donna?


Chi Wuyao, la Regina Diabolica della Regione Settentrionale, era la seconda personalità della sua Maestra…


Com’era possibile? Una cosa del genere…


Che concetto assurdo, che spiegazione incredibile.


Eppure, Yun Che non riuscì semplicemente a dubitarne.


Sia le sue parole civettuole sia il suo atteggiamento seducente erano rimasti impressi nel profondo dell’anima di Yun Che, che li ricordava alla perfezione e che era sicuro fossero gli stessi.


Avevano scosso violentemente la sua anima, non poteva trattarsi di una semplice imitazione.


Inoltre, nessuno, eccetto lui e la sua Maestra, lo sapevano. Era un segreto che non avrebbero mai rivelato a nessuno!


Eppure, la donna di fronte a lui… era senza dubbio la Regina Diabolica!


Come poteva essere stata lei a nominarlo proprio Discepolo Diretto nel Regno della Canzone Glaciale… a dargli la caccia quando era fuggito dopo aver commesso quel crimine imperdonabile… ad abbandonare il suo stesso setta per aiutarlo a qualificarsi all’Assemblea Profound God… a proteggerlo da tutte le offese e i soprusi… Come poteva essere lei quella donna che la maggior parte del tempo era chiaramente fredda e spietata, ma che aveva sempre perdonato i suoi errori… la Maestra che aveva rinunciato al Regno della Canzone Glaciale e che si era sacrificata per salvarlo…


Aspetta un attimo!


All’improvviso, Yun Che si sentì come se una lama oscura fosse penetrata nella sua anima. Gli si gelò il sangue nelle vene ed alzò lo sguardo di scatto, fissando Chi Wuyao. Tentò disperatamente di tenere sotto controllo le sue emozioni, e disse a bassa voce: “Tu hai rubato… la sua anima?”


Chi Wuyao scosse delicatamente la testa: “All’inizio, volevo provarci. Ma per qualche strana ragione, alla fine ci ho rinunciato e ho deciso di limitarmi a ‘collegare’ un frammento della mia anima alla sua.”


Lo sguardo tremante di Yun Che recuperò gradualmente lucidità, e disse seriamente: “Come pensavo… proprio come pensavo… No, qualcosa non va! Quando ti sei infiltrata nel Regno della Canzone Glaciale!? E cosa le hai fatto, di preciso!?”


La reazione di Yun Che non sorprese Chi Wuyao. Si abbandonò a un lungo e languido sospiro, poi rispose lentamente: “Ti dirò tutto. E ti svelerò anche… tutti i miei segreti.”


Yun Che: “…”


La foschia oscura intorno a Chi Wuyao vorticò, mentre lei si dirigeva lentamente verso Yun Che. Cominciò a parlare con la sua suadente voce diabolica: “Yun Qianying deve averti detto che, diecimila anni fa, attirai Qianye Fantian e Zhou Xuzi ai confini della Regione Settentrionale e li affrontai in una feroce battaglia.”


“Agli occhi degli Imperatori Divini della Regione Orientale, dell’Imperatore Yama e dell’Imperatore della Luna Ardente, lo feci per dare prova della mia forza e per dimostrare quanto fossi ambiziosa, dopo la mia nomina a Imperatrice del Regno delle Anime Rubate.”


“Ma, in realtà, soltanto io conosco la verità. Durante quella battaglia, avevo un obiettivo molto speciale. Volevo attirare quei due nella Regione Settentrionale e sfruttarne l'Energia Misteriosa Oscura per infiltrarmi di nascosto nell’anima di uno di loro.”


Già la prima volta che Qianye Ying’er aveva parlato a Yun Che della Regina Diabolica, gli aveva raccontato ciò che era successo diecimila anni prima. In quell’occasione, la Regina Diabolica aveva affrontato i due Imperatori Divini più potenti della Regione Orientale, oltre che il loro Guardiano e Dio Brahma più potenti. Tuttavia, era stata sconfitta nettamente e si era ritirata nella Regione Settentrionale.


Quanye Fantian, Qianye Wubei, Zhou Xuzi e l’Onorevole Tai Yu si erano avventurati nella Regione Settentrionale, cercando di sfruttare la sconfitta di Chi Wuyao e le sue ferite per ucciderla. Ma erano caduti in una trappola, e Chi Wuyao li aveva attaccati con tutta l'Energia Misteriosa Oscura nel raggio di migliaia di chilometri. Quell’attacco aveva ferito le loro anime e le loro menti, lasciando un’ombra minacciosa nei cuori dei due Imperatori Divini più potenti della Regione Orientale, che non era scomparsa neppure dopo diecimila anni.


Proprio come aveva detto Chi Wuyao, Qianye Ying’er aveva spiegato a Yun Che che lei l’aveva chiaramente fatto per mettere alla prova la forza della Regione Orientale e, al tempo stesso, dimostrare quanto fosse ambiziosa.


E quell’ambizione, nata dal desiderio di liberare la Regione Settentrionale dalla sua gabbia, era proprio il motivo per cui Qianye Ying’er aveva fatto del suo meglio per convincere Yun Che ad allearsi proprio con lei.


Ma ora, Chi Wuyao gli aveva rivelato che la verità era completamente diversa.


“L’Imperatore del Brahma, l’Imperatore dell’Eternità, un Dio del Brahma e un Guardiano… erano quattro fra le persone più importanti della Regione Orientale, quindi avevano sicuramente accesso ai segreti più preziosi e ai tesori più incredibili della Regione Orientale, e forse anche delle altre due Regioni Divine.”


“Se fossi riuscita a usare la mia Anima dell’Imperatore Diabolico del Nirvana per collegare la mia mente a quella di uno di loro, avrei potuto vedere coi miei occhi le reali condizioni delle Regioni Divine, e anche scoprire molti segreti dal grande valore.”


“Ma, purtroppo, avevo sottovalutato la forza del Regno del Brahma e del Regno dell’Eternità. Riuscii ad attirarli all’interno della Regione Settentrionale, ma non trovai comunque l’occasione adatta per mettere in atto il mio piano. Ci provai un paio di volte, ma fallii. Così, fui costretta ad accontentarmi, e dovetti scegliere come preda qualcuno che era rimasto coinvolto nella battaglia per puro caso.”


“Era una donna che stringeva fra le mani una spada di ghiaccio. Era avvolta da un’aura gelida e i suoi occhi erano così freddi da sembrare in grado di congelare chiunque con un solo sguardo. Aveva appena raggiunto il Divine Master Realm, ma aveva chiaramente sottovalutato il livello di quella battaglia e dei suoi avversari. Si era intromessa con imprudenza nel combattimento, e io la sottomisi facilmente. Poi, la riportai con me nella Regione Settentrionale.”


Yun Che divenne molto scuro in volto.


“Lessi i suoi ricordi, e scoprii il suo nome e la sua identità. Era Mu Xuanyin, il nuovo Realm King del Regno della Canzone Glaciale.”


Yun Che tremò di nuovo, ma si costrinse a restare in silenzio e ad ascoltare attentamente ogni singola parola.


“Il Regno della Canzone Glaciale era il Reame Stellare della Regione Orientale più vicino al confine con quella Settentrionale, quindi vi arrivavano spesso alcuni nostri abitanti fuggiti in preda alla disperazione. Per la gente della Regione Orientale, noi della Regione Settentrionale siamo Diavoli. Anche se quella donna era diventata Realm King del Regno della Canzone Glaciale, molti membri del suo Clan erano morti per mano di quegli abitanti della Regione Settentrionale. Fra questi, anche alcuni suoi antenati e molti dei suoi parenti più stretti… Di conseguenza, odiava profondamente la Regione Settentrionale.”


“…” Yun Che strinse lentamente i pugni. Mu Xuanyin odiava ferocemente i Diavoli, Yun Che lo sapeva molto bene. Anche suo padre era stato ucciso da un Diavolo.


Aveva dato ordine di uccidere a vista ogni Diavolo. Questa era una delle regole più importanti della setta della Fenice di Ghiaccio, nonché uno degli ideali su cui si basava.


Eppure, per lui, che possedeva dell'Energia Misteriosa Oscura, che era solo un Diavolo a cui tutti stavano dando la caccia, lei…


“Aveva percepito la nostra feroce battaglia, perché si era svolta molto vicino al Regno della Canzone Glaciale. Dopo aver capito cosa stesse succedendo, dato che odiava i Diavoli con tutto il cuore, non aveva esitato a unirsi al combattimento, e la sua spada aveva cercato costantemente di porre fine alla mia vita.”


“Dopo averla catturata, all’inizio volevo rubare la sua anima e trasformarla in una mia marionetta. Considerato il suo Status, pur non potendo avere alcun contatto con i veri leader delle tre Regioni Divine, si sarebbe comunque rivelata molto utile. In quanto Realm King di un Reame Intermedio e Divine Master di primo livello, sarebbe stata una spia perfetta e una pedina di grande valore.”


“Tuttavia, proprio quando stavo per cominciare a rubare la sua anima, mi accorsi che al suo interno era nascosta una seconda anima, estremamente potente.”


“Quell’Anima Divina non era semplicemente un frammento spirituale che si era fuso a quella di Mu Xuanyin. Si trattava piuttosto di una connessione fra menti e volontà. Senza l’Anima dell’Imperatore Diabolico del Nirvana, neppure io me ne sarei accorta.”


“…” Yun Che sapeva che si trattava dell’Anima della Fenice di Ghiaccio.


La Fenice di Ghiaccio aveva già collegato la propria mente al frammento di Anima Divina che aveva donato a Mu Xuanyin, oltre diecimila anni prima. In questo modo, avrebbe potuto osservare il mondo esterno attraverso i suoi occhi.


Ma in seguito, avrebbe anche interferito leggermente con la personalità di Mu Xuanyin, per spingerla ad aiutare Yun Che.


Tuttavia, la Fenice di Ghiaccio non sapeva che così facendo aveva anche salvato la vita a Mu Xuanyin, impedendo alla Regina Diabolica di rubarle l’anima.


“All’epoca, quella coscienza indipendente all’interno dell’Anima Divina era ancora addormentata. Se avessi provato a rubarle l’anima, sicuramente il processo avrebbe risvegliato quella coscienza, che molto probabilmente avrebbe contrattaccato. Non sarei riuscita a difendermi. Così, alla fine potei semplicemente collegare un frammento della mia anima a quella di Mu Xuanyin… le diedi il dieci percento della mia Anima dell’Imperatore Diabolico del Nirvana.”


“…” Yun Che tremò leggermente.


La Fenice di Ghiaccio non aveva mai parlato a Yun Che della presenza dell’Anima dell’Imperatore Diabolico del Nirvana. E quando Yun Che le aveva chiesto della doppia personalità di Mu Xuanyin, aveva persino ammesso di avere dei dubbi sulla questione… Non aveva fatto finta. Non si era davvero minimamente accorta della presenza di Chi Wuyao all’interno della mente di Mu Xuanyin per diecimila anni.


Del resto, l’Anima dell’Imperatore Diabolico del Nirvana di Chi Wuyao era l’unica Anima di un Imperatore dei Diavoli in tutto il mondo. Era su un piano d’esistenza ben più alto rispetto alla Fenice di Ghiaccio.


Chi Wuyao sapeva della presenza dell’Anima della Fenice di Ghiaccio, ma la Fenice di Ghiaccio non sapeva della presenza del frammento d’anima di Chi Wuyao.


In quanto a Mu Xuanyin… non sapeva di nessuna delle due.


Quando Yun Che aveva scoperto che la Fenice di Ghiaccio aveva controllato in parte la mente di Mu Xuanyin, aveva provato una rabbia incontrollabile, sebbene fino a quel momento l’avesse profondamente rispettata… perché le sue azioni erano state fin troppo crudeli nei confronti della donna.


Ma non avrebbe mai potuto immaginare che ci fosse qualcun altro nella mente di Mu Xuanyin da ormai diecimila anni.


Chi Wuyao non ebbe bisogno di dare ulteriori spiegazioni. Yun Che poteva già immaginare cosa fosse successo dopo. Le era bastato lasciar andare Mu Xuanyin con naturalezza. Dopodiché, quest’ultima si era risvegliata ed era tornata al Regno della Canzone Glaciale, senza però la minima idea di avere un invasore nella propria anima – il frammento di una terrificante Anima di Imperatore dei Diavoli, che non avrebbe mai e poi mai potuto scoprire.


Questo significava anche che, da quel giorno in poi, la sua Maestra… fin da quando l’aveva incontrata, Mu Xuanyin non era mai stata solamente sé stessa. Quella persona che lui aveva conosciuto, rispettato e amato, che si era fatta strada nel suo cuore e che ora era scomparsa per sempre dalla sua vita, non era mai stata solo Mu Xuanyin, era sempre stata la combinazione di Mu Xuanyin e Chi Wuyao.


Due personalità… due personalità nate da due persone differenti.


Ma…


“Rispondi a una domanda.” Alla fine, Yun Che riuscì a chiedere con grande difficoltà: “Di preciso, quanto hai interferito con la sua mente?”


“Molto poco,” rispose Chi Wuyao: “Tanto poco quanto tu ricordi. Anche se si tratta dell’Anima di un Imperatore dei Diavoli, dopo averla collegata a quella di un’altra persona non può fare molto. Non potevo controllare indipendentemente il suo corpo. Né potevo interferire con le sue decisioni. Il mio unico vero vantaggio era che non dovevo preoccuparmi di essere scoperta.”


Yun Che: “…”


“Potevo vedere tutto ciò che lei vedeva, sentire tutto ciò che lei sentiva, percepire tutto ciò che lei percepiva, e ascoltare i suoi pensieri. Le mi considerava una seconda personalità nata spontaneamente nel suo carattere. All’inizio mi respingeva, ma col tempo imparò ad accettare la mia presenza, e alla fine cominciò persino a trovarmi piacevole e divertente. Di tanto in tanto, se ne aveva voglia mi lasciava persino le redini… così da potersi godere quella sorta di liberatoria e disinvolta trasgressione.”


“Tuttavia, in fin dei conti avevo solo collegato un frammento della mia anima alla sua. Quando la mia opinione non entrava in contrasto coi suoi principi, mi dava ascolto. Ma se prendeva una decisione, per quanto io provassi a interferire in veste di seconda personalità, non ero semplicemente in grado di farle cambiare idea o di ostacolarla.”


“Anche se la tua Maestra non era esclusivamente Mu Xuanyin, quest’ultima controllava comunque la propria mente e il proprio corpo. In altre parole, la personalità e la volontà dominanti erano le sue.”


Chi Wuyao chiuse gli occhi, e la sua voce melodiosa si fece ancora più delicata: “Durante questi mille anni, ho visto molte cose attraverso gli occhi di Mu Xuanyin. E questo mi ha costretta ad accettare la realtà. Solamente con le mie forze, cambiare il destino della Regione Settentrionale sarebbe rimasto per sempre solo uno sciocco sogno.”


“Ma proprio quando stavo per rimuovere il frammento d’anima che avevo impiantato nella sua, sei comparso tu. L’aura del Dio Malvagio che rilasciavi senza rendertene conto ha attirato la mia attenzione non appena hai messo piede nel setta della Fenice di Ghiaccio.”


“Così, le ho dato qualche piccola spinta e lei (io) ti ha incontrato, lei (io) ti ha nominato suo (mio) Discepolo Diretto, lei (io) è stata incuriosita dal tuo potere del Dio Malvagio e dalla tua Anima del Dio Drago, così il suo (mio) interesse nei tuoi confronti… è diventato sempre più grande. E poi, lei (io) ha cominciato a cadere in un abisso pericoloso, prima ancora di rendersene (rendermene) conto.”


Yun Che: “…”


“Durante quel periodo, percepii l’interferenza creata dalla Fenice di Ghiaccio, che le ordinava di ‘trattarti sempre al meglio’. Lei non la percepì, e io non feci nulla per ostacolarla. In effetti, anche se avessi voluto farlo, non ne sarei stata in grado.”


“Comunque, a dire il vero l’interferenza della Fenice di Ghiaccio non è mai stata necessaria.”


“Soprattutto… dopo ciò che accadde nella Prigione Infernale Cimitero di Dei. Il suo cuore e la sua personalità cambiarono drasticamente. Quando non riuscì a ritrovarti dopo che eri fuggito, si sentì confusa e preoccupata come mai era successo in quei diecimila anni. E io stessa capisco bene perché fosse così smarrita.”


I suoi occhi ammalianti, che aveva tenuto chiusi, si riaprirono delicatamente e brillarono come cristalli alla luce delle stelle.


Mentre ripercorreva la vita di Mu Xuanyin dopo il suo incontro con Yun Che, ogni volta che pronunciava la parola “lei”, in qualche modo misterioso pronunciava anche “io”.


All’epoca, aveva trovato incredibilmente divertente che Mu Xuanyin, il Realm King della Canzone Glaciale, che coltivava il Canone della Fenice di Ghiaccio, che aveva sempre tenuto sotto controllo le proprie emozioni, si fosse davvero innamorata profondamente e irrimediabilmente per quel giovane e impulsivo combinaguai. Che, per di più, era persino il suo Discepolo Diretto.


Ma collegare un frammento della propria anima a quella di qualcun altro implicava, comunque, che le due si fondessero un minimo, così le emozioni dell’ospite finivano per essere trasmesse all’ospitato.


Quindi, mentre rideva di Mu Xuanyin, Chi Wuyao non si era affatto resa conto che, sebbene potesse influenzare la prima, anche lei avesse cominciato a lasciarsi influenzare.


Tutte le esperienze che Mu Xuanyin visse con Yun Che divennero esperienze vissute anche da Chi Wuyao.


E man mano che Mu Xuanyin si innamorava silenziosamente di Yun Che, anche Chi Wuyao cominciava a provare quei sentimenti… Nonostante il suo vero corpo e la maggior parte della sua anima fossero nella distante Regione Settentrionale.


Soprattutto, dopo ciò che accadde nella Prigione Infernale e nell’Arca Primordiale Misteriosa…


Quando Yun Che aveva profanato Mu Xuanyin, quest’ultima aveva la mente offuscata. E sebbene Chi Wuyao avesse collegato un frammento della propria anima a quella di Mu Xuanyin, non poteva controllare il suo corpo, dunque neppure lei aveva potuto opporsi a Yun Che. Tuttavia, la sua coscienza era rimasta perfettamente lucida per tutto il tempo.


Quella volta, Mu Xuanyin era stata profanata mentre non era lucida, ma l’anima di Chi Wuyao era stata violata restando perfettamente consapevole di ogni singolo dettaglio.
                                


                                



