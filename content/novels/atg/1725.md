---
weight: 1725
title: Capitolo 1725 – Imperatore del Brahma, Mare Meridionale
pubDate: 2025-03-10T08:57:10.493Z
tags:
    - atg
---


Capitolo regolare, 0 in coda, 0/10 donazione


-Alstor






L’Ottavo Re del Brahma aveva avuto un cattivo presentimento non appena aveva visto arrivare l’Imperatore del Mare Meridionale, proprio in quel momento e con due dei suoi Sovrani del Mare.


Quella era la capitale del Regno del Brahma, il luogo più sicuro di tutta la Regione Orientale.


Tuttavia, l’Imperatore del Mare Meridionale… era un folle, al quale non poteva importare di meno dei princìpi e del contegno che un Imperatore Divino avrebbe dovuto avere. Avrebbe fatto qualsiasi cosa, pur di raggiungere i suoi obiettivi!


Anche se l’Ottavo Re del Brahma era mentalmente pronto a tutto, fin dal momento in cui aveva visto l’Imperatore del Mare Meridionale, rimase comunque scioccato quando quest’ultimo attaccò veramente.


Fece scattare le mani in avanti ed evocò immediatamente un gigantesco Marchio del Brahma, che bloccò l’attacco di Nan Washeng e scagliò una colonna di luce verso il cielo. Contemporaneamente, rilasciò un boato assordante come migliaia di campane, attirando l’attenzione dell’intera Capitale del Brahma.


Rumble!


Lo stallo durò solo un secondo, poi l’Ottavo Re del Brahma venne scaraventato all’indietro.


Le Guardie del Brahma accorsero rapidamente per controllare cosa stesse succedendo. In cima alla torre, tutte le Formazioni Misteriose difensive si erano attivate ed emettevano un bagliore dorato accecante quanto il sole stesso.


L’Ottavo Re del Brahma divenne scuro in volto, ma continuò a mantenere la calma: “So bene di non essere abbastanza forte da poterle tenere testa, Imperatore del Mare Meridionale. Se è così desideroso di combattere, aspetti che ritorni il mio Imperatore. Sono sicuro che sarà felice di soddisfarla.”


“Hahahaha!” Nan Washeng non lo degnò neppure di uno sguardo. Fissando con avidità la Torre protetta dalle Formazioni Misteriose e ridendo come se fosse impazzito, gridò: “C’è un solo motivo per cui qualcuno proteggerebbe così tanto una torre malandata! È qui!”


“Attaccate! Non trattenetevi, e uccidete chiunque provi a fermarvi!”


Nan Washeng era arrogante, ma non stupido. Sapeva molto bene di avere molto poco tempo per prendere ciò che voleva, prima che le forze principali del Regno del Brahma tornassero e lo fermassero. Del resto, era nel cuore della loro capitale.


Il Sovrano del Mare Infernale Meridionale e il Sovrano del Mare Infernale Occidentale agirono all’istante. L’Ottavo Re del Brahma non era all’altezza di nessuno dei due, ma non poteva farsi da parte per nessun motivo al mondo. Scattò di nuovo in avanti e attaccò con un gigantesco Marchio del Brahma.


Clang!


Il Marchio del Brahma resistette solo per un istante, poi venne infranto dallo spaventoso potere dei due Sovrani del Mare. Subito dopo, il brillante palmo di Nan Washeng penetrò fra i detriti e colpì l’Ottavo Re del Brahma dritto al petto.


L’Ottavo Re del Brahma venne scaraventato a parecchi chilometri di distanza, rotolando a terra. Tutte le Guardie intorno a lui vennero fatte cadere a terra dal potere dell’Imperatore del Mare Meridionale prima ancora che potessero intervenire.


L’Ottavo Re del Brahma divenne pallido come un fantasma per qualche istante. Era infuriato e incredulo.


La forza determinava quasi tutto, nel Regno degli Dei. Prestigio, onore, gloria, e anche il modo in cui si veniva trattati.


Quando il Regno del Brahma aveva ancora i suoi tre Dei del Brahma e la Dea, era leggermente più potente del Regno del Mare Meridionale.


Ma da quando avevano perso quattro Divine Master di decimo livello uno dopo l’altro – i tre Dei per mano dell’Imperatrice Diabolica, e la Dea per mano del loro stesso Imperatore – l’atteggiamento dell’Imperatore del Mare Meridionale nei loro confronti era cambiato radicalmente.


E adesso, aveva persino attaccato la loro Capitale!


La sua arroganza e il suo disprezzo per loro erano evidenti!


Nessuno poteva avvicinarsi, con i due Sovrani del Mare che proteggevano Nan Washeng, che stava camminando verso la torre come se niente fosse.


Ognuna delle Formazioni Misteriose difensive che avvolgevano la torre era molto potente. Neppure un Imperatore Divino sarebbe riuscito a distruggerle in poco tempo.


Ma l’Imperatore del Mare Meridionale si era ovviamente preparato. Improvvisamente, fra le sue dita comparve una chiave dalla forma strana, avvolta da nera energia diabolica.


In lontananza, tutti i Re del Brahma che stavano accorrendo in aiuto del loro compagno impallidirono, non appena videro il bagliore oscuro fra le mani dell’Imperatore del Mare Meridionale: “La Chiave Diabolica Rimuovi Spirito!”


Molto tempo prima, le più feroci battaglie della guerra fra Dei e Diavoli erano state combattute nella Regione Meridionale.


Quindi, in quella Regione erano rimaste molti Artefatti Divini ed Eredità Divine, ma anche molti Artefatti Diabolici e Veleni Diabolici.


Tuttavia, la Regione Meridionale non era avvolta dall’Oscurità come quella Settentrionale. Tutti gli Artefatti e i Veleni Diabolici dovevano essere sigillati e conservati con attenzione, per evitare che la loro Energia Misteriosa Oscura si disperdesse.


Per questo motivo, tutti gli Artefatti Diabolici usati al di fuori di un territorio dall’intensa Energia Misteriosa Oscura si indebolivano a ogni utilizzo.


Ovviamente, che i proprietari di tanto in tanto si recassero di nascosto nella Regione Settentrionale, per ripristinare la loro forza, oppure no era un altro discorso.


La Chiave Diabolica Rimuovi Spirito fra le mani di Nan Washeng era uno degli Artefatti Diabolici più potenti di tutta la Regione Meridionale. Aveva la straordinaria capacità di cancellare completamente ogni tipo di Energia Misteriosa, perciò poteva distruggere senza fatica quasi ogni formazione misteriosa e Barriera che non utilizzasse l'Energia Misteriosa Oscura.


Tuttavia, gli Artefatti Diabolici non potevano essere controllati appieno, senza una quantità sufficiente di Energia Misteriosa Oscura. Nan Washeng era un Imperatore Divino, ma neppure lui era immune agli effetti debilitanti della Chiave Diabolica. La sua mano stava già tremando leggermente, e provava un intenso dolore fino al gomito. Il suo sguardo, però, divenne ancora più spietato e determinato.


Fece scattare la Chiave Diabolica verso le Formazioni Misteriose. Anziché opporre resistenza con il loro potere devastante, le Formazioni Difensive emisero un sibilo inquietante e sulla loro superficie comparvero subito decine di migliaia di crepe nere.


Dopo solo un paio di secondi, le Formazioni Misteriose persero tutto il loro potere e collassarono senza lasciare traccia.


Improvvisamente, Nan Washeng si accigliò. Subito dopo, alzò lo sguardo e sferrò un pugno con il braccio sinistro.


Ci fu un’esplosione terrificante nel cielo della Capitale del Brahma, dal raggio di almeno cinquemila chilometri. Quando il boato lasciò di nuovo posto al silenzio, un uomo anziano e gobbo, con una veste grigia, scese lentamente dal cielo e atterrò di fronte a Nan Washeng, bloccando la sua aura soverchiante con la propria.


Era Gu Zhu.


“Oh?” nelle sottili pupille di Nan Washeng comparve un bagliore gelido: “Sei tu?”


Gu Zhu era il servo fedele di Qianye Ying’er. Sotto alcuni aspetti, era anche considerabile in parte suo Maestro nella via del mistero. Nan Washeng lo sapeva, ma ancora oggi c’era un dettaglio di quell’uomo che non era riuscito a scoprire: il suo vero nome.


Ancora più strano, Gu Zhu… era uscito dalla torre.


“Imperatore del Mare Meridionale,” disse Gu Zhu, con una voce forte quanto le onde dell’oceano: “Per favore, vattene.”


Intorno a loro, erano già arrivati quattro dei sette Re del Brahma. Anche gli Anziani al Divine Master Realm e gli Emissari Divini del Brahma avevano ormai circondato l’Imperatore del Mare Meridionale e i due Sovrani del Mare.


Eppure, Nan Wansheng non mostrò alcun segno di paura, anzi, sorrise tranquillamente a Gu Zhu e rispose: “Dammi ciò che voglio, e me ne andrò subito.”


Gu Zhu non gli chiese cosa volesse, né finse di non saperlo. Dal momento stesso in cui Nan Washeng si era fatto vivo, aveva capito che il loro segreto era stato svelato. Fece un piccolo sospiro, poi disse: “Imperatore del Mare Meridionale, sapevo che non potevi essere venuto fin qui senza un obiettivo preciso. La Regione Orientale al momento è sotto attacco da parte dei Diavoli, e il tuo tempismo non avrebbe potuto essere peggiore.”


“Sei un uomo saggio, Imperatore del Mare Meridionale. Non credo che tu sia così sciocco da non aver capito che tutto questo fa parte del complotto dei Diavoli, vero? Per favore, non lasciarti usare, altrimenti danneggerai entrambi i nostri Regni prima ancora che la vera catastrofe ci travolga.”


“Ben detto, ben detto!” l’Imperatore del Mare Meridionale scoppiò a ridere, poi distese una mano verso Gu Zhu: “Quindi, cosa stai aspettando? Se capisci così bene in che situazione ti trovi, dovresti darmi immediatamente ciò per cui sono venuto! Così, entrambi avremo ciò che vogliamo!”


“Ah!” Gu Zhu fece un profondo sospiro, poi distese una mano rinsecchita dalla manica della sua veste: “Cos’altro posso dire, se ormai hai deciso di stare al loro gioco, Imperatore del Mare Meridionale? Forza, fammi vedere di cosa sei capace.”


“Heh.” Nan Washeng sogghignò: “Temo che tu non ne sia degno!”


“Allora, che ne dici di me!?”


Un ringhio cupo e infuriato risuonò improvvisamente nell’aria.


Una gigantesca formazione misteriosa in cima alla torre si illuminò improvvisamente e dell'Energia Misteriosa dimensionale avvolse il cielo.


L’arca misteriosa del Regno del Brahma che era partita poco prima ricomparve all’improvviso sopra la Capitale. Poi, Qianye Fantian e i sette Re del Brahma con cui era partito scesero dal cielo, dirigendosi verso Nan Washeng e i due Sovrani del Mare.


Bang!


L’intera Capitale tremò leggermente, quando Qianye Fantian atterrò violentemente di fronte all’Imperatore del Mare Meridionale.


L’Imperatore del Mare Meridionale fissò l’arca misteriosa nel cielo per un paio di secondi, poi abbassò lo sguardo e osservò Qianye Fantian. Poi, disse tranquillamente, accennando un sorriso e con gli occhi ridotti a due fessure: “Incredibile, una semplice torre come questa ha sul proprio tetto una formazione misteriosa dimensionale collegata direttamente alla vostra principale arca misteriosa da Guerra. Sono sempre più impaziente di mettere le mani su ciò che nasconde.”


“Imperatore del Mare Meridionale!” gridò minacciosamente Qianye Fantian: “Come puoi lasciarti manipolare in questo modo!?”


Nan Wansheng replicò senza esitare: “Se fossi al mio posto, non lo faresti anche tu?”


“…” Qianye Fantian si accigliò leggermente. In effetti, la vita eterna avrebbe spinto chiunque a compiere gesti folli. Persino l’uomo più calmo del mondo avrebbe potuto impazzire, per una tentazione simile.


Ecco perché chi aveva rivelato a Nan Wansheng il segreto di quella torre non aveva nascosto di volerlo manipolare.


Il cuore di Qianye Fantian ardeva di rabbia, ma non poteva permettersi di sfogarsi come avrebbe voluto. Soppesò rapidamente i pro e i contro di quella situazione, poi rispose: “In tal caso, ti propongo un accordo.”


“Oh?” Nan Wansheng inarcò un sopracciglio con interesse, poi mise via la Chiave Diabolica: “Ti ascolto.”


“Aiutami a sconfiggere i Diavoli che stanno attaccando la Regione Orientale,” disse Qianye Fantian: “E, quando li avremo annientati, io e te… studieremo insieme quell’oggetto per scoprire i suoi segreti!”


Anche se l’invasione dei Diavoli era cominciata già da parecchi giorni, facendo nascere qualche sospetto nella mente di Qianye Fantian, non le aveva prestato molta attenzione e gli era importato ancora meno di intervenire.


Dopotutto, il Regno del Brahma si stava riprendendo da un duro colpo e stava facendo tutto il possibile per ottenere un nuovo Dio del Brahma. Non potevano certo sprecare tempo e forza militare per aiutare il Regno dell’Eternità a risolvere i propri problemi.


Ma quel giorno, meno di due ore prima, la situazione era improvvisamente precipitata, oltre ogni sua peggiore aspettativa. I Reami Stellari cadevano uno dopo l’altro in tutta la Regione Orientale e persino il Regno dell’Eternità stesso era stato quasi distrutto in poco tempo… come poteva non essere preoccupato?


“Hahahaha!” Nan Wansheng scoppiò a ridere in faccia a Qianye Fantian, poi lo derise: “E questo sarebbe un accordo? Studiarlo insieme per scoprire i suoi segreti? Heh! Ti ricordi ancora cosa mi promettesti un paio d’anni fa, Qianye Fantian!?”


“Mi promettesti di consegnarmi Qianye Ying’er, immacolata. Mi fidai di te, esiliai tutte le mie amanti, preparai un grande banchetto per accoglierla e invitai persino tutti gli uomini più importanti della Regione Orientale, così che assistessero al giorno in cui la Dea della Regione Orientale sarebbe diventata il mio giocattolo… ma tu avevi mentito, la lasciasti fuggire! Stupido, vecchio cane!”


L’espressione di Nan Wansheng si distorse notevolmente, mentre ripensava a ciò che era successo. La sua frustrazione per aver perso la Dea del Brahma e la sua rabbia per le menzogne di Qianye Fantian presero il sopravvento: “Mi hai resto lo zimbello di tutta la Regione Meridionale! E ti aspetti che io creda ancora alle tue bugie!?”


Qianye Fantian rispose freddamente: “Te lo ripeterò per un’ultima volta: scappò da sola! Io cercai di impedirglielo! Non fingere di non saperlo solo perché sei infuriato!”


“Sua Maestà!” il Primo Re del Brahma fece un passo in avanti e lo implorò con rabbia: “Non deve sopportarlo! Anche senza Dei del Brahma, il nostro Regno del Brahma non deve temere nessuno!”


Qianye Fantian distese una mano e zittì il Re del Brahma. Deglutendo e ignorando la sua rabbia, disse seriamente: “Imperatore del Mare Meridionale, ascoltami. Lasciamo da parte i nostri vecchi rancori, perché dovresti aver visto coi tuoi occhi cos’è successo al Regno dell’Eternità.”


“Questa invasione dei Diavoli è diversa da tutte quelle passate. È quasi come se qualcuno li avesse trasformati, rendendoli una razza completamente diversa. Se la Regione Orientale cadrà, molto probabilmente poi sarà il turno della Regione Meridionale.”


Le parole di Qianye Fantian sembrarono far cambiare idea a Nan Wansheng, che giunse persino a ridacchiare piano: “Hai ragione. Probabilmente, dopo la caduta del Regno dell’Eternità, il prossimo obiettivo dei Diavoli sarà proprio il Regno del Brahma. Quindi, potrei aiutarvi…” improvvisamente, sorrise minacciosamente: “O potrei infierire e rubare tutto ciò che avete mentre siete sotto attacco. La scelta è vostra.”


Le sue intenzioni non potevano essere più chiare di così.


“Come osi!” lo sguardo di Qianye Fantian divenne freddo come un inferno di ghiaccio.


“Scegli, paradiso o inferno?” Nan Wansheng continuò a ridere: “Di sicuro, prenderai la decisione giusta, vero, Imperatore del Brahma?”


“In quanto alla sicurezza della Regione Meridionale, perché mai dovrei preoccuparmi.” Lo provocò: “Se la Regione Orientale non è in grado di difendersi neppure dalla Regione Settentrionale, allora che importa se verrete spazzati via? E anche se davvero i Diavoli riuscissero a conquistarvi, almeno combattereste e ridurreste drasticamente il loro numero. A quel punto, se fossero così stupidi da attaccarci, potremmo massacrarli senza fatica. Cosa ne pensi?”


Qianye Fantian strinse con forza i pugni.


Nan Wansheng ormai sapeva di non poter più prendere il Sigillo Primordiale della Vita e della Morte con la forza, dato che l’Imperatore del Brahma e i Re del Brahma erano tornati, ma era ancora in vantaggio. Sorrise con arroganza: “Beh, siamo amici da anni, quindi non ti costringerò a decidere subito.”


Distese lentamente alcune dita e disse in tono spietato: “Sette giorni. Ti concedo sette giorni per decidere. Quando avrai scelto, fammi sapere se hai intenzione di restare nel paradiso… o precipitare all’inferno!”


“Oh, giusto, un’altra cosa. Sai, sono un uomo molto generoso, ecco perché ti concedo questi sette giorni. Ma che i Diavoli vi attacchino prima o dopo che questi sette giorni siano trascorsi… non dipende da me. Quindi, farai meglio a scegliere il prima possibile… Hahahahaha!”


Ridendo come un folle, Nan Wansheng si voltò e si aprì un ampio varco tra la folla con una raffica di vento. Poi, uscì dalla Capitale camminando, anziché volare. Era come se nell’intera città non ci fosse nessun altro oltre a lui.


Anche i Sovrani del Mare mantennero delle espressioni arroganti, mentre seguivano il loro Imperatore Divino.


Qianye Fantian non ordinò ai suoi uomini di fermarli, finché non scomparvero in lontananza. Tuttavia, dalle sue mani colavano abbondanti rivoli di sangue.


Qianye Fantian rimase in assoluto silenzio fino a quando l’Imperatore del Mare Meridionale ebbe lasciato il Regno del Brahma.


Il Primo Re del Brahma si avvicinò e gli chiese: “Sua Maestà, cosa dovremmo fare riguardo al Regno dell’Eternità?”


“Sigillate in confini!” ringhiò Qianye Fantian.


A quel punto, la sorte del Regno dell’Eternità era l’ultima delle sue preoccupazioni.


“Certo, Sua Maestà.” I Re del Brahma obbedirono e ben presto l’intero Regno del Brahma venne avvolto da una gigantesca Barriera invisibile.


“Andatevene.”


Tutti sapevano che Qianye Fantian stava ardendo di rabbia, e nessuno osò disturbarlo. Tutti se ne andarono non appena lui diede l’ordine.


Solo Gu Zhu rimase al suo fianco.


Qianye Fantian sollevò lentamente le mani. Erano completamente ricoperte di sangue, e stava ancora stringendo i pugni. Mormorò, con un tono così cupo da essere terrificante: “Imperatore del Mare Meridionale… stavolta, hai minacciato l’uomo sbagliato!”


Mentre lo diceva, nei suoi occhi brillò un bagliore dalla crudeltà sconfinata.


Era l’Imperatore Divino più potente della Regione Orientale! Anche se al momento il suo Regno non era forte quanto quello del Mare Meridionale, non si sarebbe lasciato umiliare in quel modo senza reagire.


“Gu Zhu.” Chiese all’improvviso: “Prima che Yun Che impiantasse a Ying’er il Marchio dello Schiavo, cancellasti tutti i suoi ricordi sul Sigillo Primordiale della Vita e della Morte, vero?”


“Esatto,” rispose Gu Zhu: “Ma non tutti. L’Imperatrice degli Dei Lunari sapeva già che lo possediamo, ed è una donna intelligente. Se avessi cancellato tutti i ricordi su di esso, avrei solo dato all’Imperatrice degli Dei Lunari un pretesto per causarci problemi.”


“Quindi, cancellai tutti i suoi ricordi sul Sigillo, tranne la sua esistenza e la sua posizione.”


“Quindi, molto probabilmente è stata Ying’er a dirgli che è nascosto qui.” Mormorò a bassa voce Qianye Fantian.


Normalmente, per i Diavoli sarebbe stato impossibile raggiungere la Regione Meridionale e dare quell’informazione all’Imperatore del Mare Meridionale.


Eppure, quel giorno erano comparsi innumerevoli Diavoli nei territori meridionali della Regione Orientale, senza che nessuno avesse notato il loro arrivo. Quindi, l’impossibile era diventato possibile, per quanto sembrasse assurdo.


In effetti, quella era l’unica spiegazione.


Gu Zhu non disse nulla. In quel momento, era molto confuso.


“Non possiede alcun ricordo sugli Antenati, giusto?” chiese Qianye Fantian, guardando Gu Zhu dritto negli occhi.


“Esatto.” Rispose tranquillamente Gu Zhu, senza paura: “Di questo non si deve preoccupare, Maestro.”


“Ottimo.” Quando Qianye Fantian si voltò verso la direzione in cui Nan Wansheng se n’era andato, il suo sguardo era pieno di intento omicida.
                                


                                



