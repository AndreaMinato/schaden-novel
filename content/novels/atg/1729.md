---
weight: 17290
title: Capitolo 1729 – Cambio di Proprietario
pubDate: 2025-03-10T08:57:10.494Z
tags:
    - atg
---


Capitolo sponsorizzato! Grazie mille Kevin! 1 in coda, 0/10 donazione


-Alstor


L’ordine del Sovrano dei Diavoli stupì tutti gli abitanti del Regno dell’Eternità… anzi, a dire il vero stupì anche tutti i Diavoli.


Subito dopo, Yan Tre lanciò un grido inquietante, che rimase impresso nell’anima di tutti. Si gettò in picchiata e sferrò attacchi feroci con i suoi artigli. Nell’arco di pochi istanti, creò delle lacerazioni spaziali ampie vari chilometri, ponendo fine alla vita di innumerevoli discepoli del Regno dell’Eternità, ancora increduli.


Era un Antenato Yama, un individuo così potente e prestigioso che persino l’Imperatore Divino più potente della Regione Settentrionale si doveva inchinare di fronte a lui, chiamandolo Antenato, perciò chiedergli di affrontare un avversario al di sotto del Divine Master Realm sarebbe stato praticamente un insulto. Per lui, massacrare i superstiti del Regno dell’Eternità era come tagliare dei fili d’erba.


Tuttavia, ormai per i tre Antenati Yama ogni parola di Yun Che era un ordine divino al quale non potevano disobbedire, quindi a Yan Tre cosa poteva importare della sua dignità?


RUUUUMMMMMBLE…


Molte tempeste di Oscurità comparvero improvvisamente dal nulla, nel Regno dell’Eternità dove da poco era tornata la calma.


Fiotti di sangue, grida d’agonia, combattimenti disperati, singhiozzi rassegnati… il Regno dell’Eternità, che finalmente aveva avuto una breve tregua, venne di nuovo trascinato spietatamente in un abisso ancora più profondo.


I rinforzi nei quali tutti speravano non arrivarono mai. I Guardiani e gli Anziani erano ormai morti tutti, rimanevano solo alcuni Giudici e Divine Sovereign. Ogni traccia di luce scomparve dal Regno dell’Eternità, sul quale discese un’Oscurità terrificante, e persino la fuga divenne semplicemente una speranza assurda, nel quale nessuno poteva credere.


Il Regno della Luna Ardente, invece, aveva perso solo alcuni Emissari Divini e qualche Guardia delle Luna Ardente, ma le loro forze d’élite, i Divoratori della Luna… erano praticamente illesi, grazie all’aiuto dei tre Antenati Yama e alla forza di Calamità e Tragedia. Soltanto Li Daopian aveva subito alcune ferite piuttosto gravi, ma il resto dei Divoratori della Luna aveva solo qualche graffio.


Dopo aver percepito chiaramente che metà dello spazio della propria coscienza veniva occupato, lo Spirito della Perla dell’Eternità vide il suo Regno trasformarsi di nuovo in un inferno. La sua immagine tremò violentemente, come se fosse stata improvvisamente travolta da una tempesta.


“Yun Che, come osi!!”


“Hahaha… HAHAHAHAHAHA!”


L’unica risposta che ricevette fu la folle risata di Yun Che. Il suo sguardo non conteneva neppure un briciolo di rimorso, sebbene avesse appena infranto la parola data. Al contrario, i suoi occhi erano pieni di gioia e disprezzo: “Cosa ti aspettavi!?”


“Sono il Sovrano dei Diavoli del Nord, colui che regna su tutti i Diavoli dell’universo! Ai vostri occhi, non sono altro che un mostro crudele e spregevole, senza alcuna umanità! Eppure, hai davvero creduto così facilmente alla promessa di un Diavolo come me!?”


“E io che mi ero preoccupato, temendo che lo Spirito della Perla dell’Eternità fosse intelligente e astuto. Ma a quanto pare, non sei molto diversa dal Vecchio Cane Eternità. Siete entrambi degli idioti con il cervello marcio, hahahahaha!”


L’immagine cominciò a tremare sempre più violentemente. Probabilmente, dopo essere diventata lo Spirito della Perla dell’Eternità non aveva mai immaginato che un giorno si sarebbe sentita così infuriata e umiliata.


E anche prima di allora, non aveva mai provato una rabbia così intensa.


“Yun Che.” la sua voce non era più debole e distante, era diventata cupa e minacciosa: “Finora, avevi ancora una possibilità di salvezza. Ma adesso, non solo ti sei macchiato le mani di sangue e commesso crimini imperdonabili, hai anche infranto la tua parola di fronte all’intera Regione Orientale. Davvero… sei disposto a sprofondare nella malvagità fino al punto in cui neppure i Cieli e la Terra potranno tollerarti!?”


“Hmmm?” Yun Che la guardò di traverso, e le sue labbra si incurvarono leggermente: “Questo è davvero strano. Vi sto solo trattando esattamente come il vostro Regno dell’Eternità ha trattato me. Perché sei così arrabbiata?”


“Basta così poco perché né i Cieli né la Terra possano tollerarmi?”


La nebbia bianca vorticò caoticamente, come se fosse agitata. In fondo, quell’immagine era solo una proiezione, ma era comunque chiaro che il “corpo reale”, all’interno della Perla dell’Eternità, fosse più infuriato che mai.


“Yun Che.” la sua voce divenne ancora più cupa, e ora conteneva anche una traccia di dolore e delusione: “Mi sono fidata di te perché credevo che la tua vera natura, oltre tutta l’oscurità nel tuo cuore, fosse ancora… quella del Giovane Divino di un tempo.”


Yun Che non poteva sapere se fosse intenzionale o no, ma lo Spirito l’aveva chiamato “Giovane Divino”, non “Messia”.


Anni prima, i titoli di “Giovane Divino” e “Messia” gli erano stati concessi da Zhou Xuzi. Lui li aveva usati più di chiunque altro, e con maggiore zelo e convinzione.


Ma ora…


“Tutta la compassione e la generosità nel tuo cuore sono davvero scomparse nel nulla, dopo solo qualche anno!?”


“Compassione e generosità?” sembrava che Yun Che avesse appena sentito una barzelletta surreale, e sulle sue labbra c’era un ghigno così ampio da raggiungere quasi le sue orecchie: “Credi davvero di essere degna di usare quelle due parole con me? Credi davvero che in tutto il Regno dell’Eternità ci sia qualcuno degno di farlo!?”


Spirito della Perla dell’Eternità: “…”


“Ero fin troppo compassionevole e generoso. Così tanto da essere ridicolo.” Continuò Yun Che, ridendo con freddezza: “Ma siete stati tutti voi, sbandierando la vostra integrità morale, a strappare lentamente quelle emozioni dal mio cuore, nel modo più crudele e spregevole, fino a distruggerle completamente!”


“E dopo avermi costretto a diventare un Diavolo, avete davvero il coraggio di chiedermi che fine hanno fatto la mia compassione e la mia generosità?” gli occhi scuri e minacciosi di Yun Che si spalancarono, mentre fissava la Perla: “Sai, anche io sono curioso di saperlo! Che fine hanno fatto la mia compassione e la mia generosità? CHE FINE HANNO FATTO!?”


“… capisco, ormai è inutile cercare di ragionare con te! Ma hai cantato vittoria troppo presto!”


L’immagine dello Spirito della Perla dell’Eternità si indebolì lentamente, e nella sua voce si fece strada un tono sarcastico: “Pensi davvero che abbia creduto ciecamente alle tue promesse?”


“Se te ne fossi andato, avrei rispettato la mia parte dell’accordo. Ma, dato che ormai hai gettato al vento la tua dignità e non hai mantenuto la parola, non farmene una colpa… se sarò spietata!”


Non appena finì la frase, ritrasse la sua coscienza all’interno della Perla dell’Eternità. La nebbia bianca al suo interno cominciò subito a vorticare… e la coscienza dello Spirito si trasformò improvvisamente in una violenta tempesta spirituale, che sfrecciò verso l’anima che aveva appena occupato metà del suo spazio.


Lo Spirito della Perla dell’Eternità aveva centinaia di migliaia d’anni, dunque, anche se Yun Che aveva giurato di fronte all’intera Regione Orientale, ovviamente non si era fidata completamente di lui e aveva tenuto pronto un asso nella manica – del resto, c’era persino di mezzo la Perla dell’Eternità, un tesoro divino.


Il motivo principale per cui aveva accettato così facilmente era che una delle “richieste” di Yun Che era in realtà estremamente vantaggiosa per lei!


Perché la Perla dell’Eternità era il suo terreno, siccome viveva al suo interno da centinaia di migliaia d’anni.


Anche se metà dello spazio della sua coscienza era stato occupato, considerata la forza della sua anima e il legame fra lei e la Perla dell’Eternità formatosi nel corso degli anni, era più che sicura di poter distruggere o, almeno, espellere chiunque tentasse di appropriarsene dall’esterno.


Avrebbe persino potuto sfruttare quell’opportunità per invadere la mente dell’avversario… quindi, aveva intenzione di sfruttare questa capacità per danneggiare gravemente o addirittura distruggere l’anima di Yun Che.


Tuttavia, quando la sua energia spirituale attaccò ferocemente l’anima che stava occupando l’altra metà della Perla dell’Eternità, si accorse improvvisamente che non apparteneva a Yun Che.


Al contrario, era un’anima del tutto estranea, che brillava con forza. Era un’anima così straordinariamente pura che lo Spirito della Perla dell’Eternità non riusciva a percepirvi alcuna oscurità.


Quando aveva lasciato parzialmente la Perla dell’Eternità e si era “materializzata” di fronte a Yun Che, aveva percepito che metà di essa era stata occupata da un’altra anima. Tuttavia, dato che la sua coscienza aveva lasciato la Perla, non era riuscita a percepire chiaramente la nuova anima al suo interno. Tuttavia, non aveva trovato necessario controllarla.


Perché Yun Che era l’unico a essersi avvicinato alla Perla dell’Eternità. Inoltre, chi non avrebbe desiderato possedere un artefatto straordinario come la Perla dell’Eternità? Quindi, perché mai Yun Che avrebbe dovuto ingannarla, tentando di far entrare al suo interno l’anima di qualcun altro?


Tuttavia, dopo la sorpresa iniziale, lo Spirito della Perla dell’Eternità rimase ancora più scioccato.


Quell’anima era innegabilmente appena entrata nella Perla dell’Eternità, occupandone la parte che lei aveva lasciato libera, eppure vi si era già fusa alla perfezione, formando… un legame spirituale così stabile e intenso che lei non riusciva a crederci.


Perché lei stessa non aveva mai raggiunto una tale compatibilità con la Perla dell’Eternità, sebbene fosse il suo Spirito da centinaia di migliaia di anni.


“L’anima di uno Spirito del Legno…” subito dopo, quel sussurro venne seguito da un grido allarmato: “Uno Spirito del Legno Reale!?”


La sua vasta conoscenza le permise di riconoscere immediatamente che l’anima nell’altra metà della coscienza della Perla dell’Eternità apparteneva a uno Spirito del Legno Reale, una razza che tutti credevano estinta da tempo!


Secondo gli annali antichi, quella razza contava un numero estremamente limitato di individui. Avevano ereditato l’energia vitale e spirituale della Dea della Vita, Li Suo, ed erano creature pure e innocenti, che amavano ogni altra forma di vita.


Quando la sua energia spirituale si scontrò con quell’anima così spaventosamente forte, non riuscì a recuperare neppure un millimetro di terreno, per quanto feroci fossero i suoi attacchi.


In quel momento, capì improvvisamente di aver preso la decisione più stupida della sua vita.


Aveva davvero lasciato entrare l’anima di uno Spirito del Legno Reale nella coscienza della Perla dell’Eternità!


Ricordò improvvisamente che la mano di Yun Che aveva emesso uno strano bagliore, quando aveva toccato la Perla dell’Eternità.


Aveva creduto di poter sfruttare l’avidità di Yun Che per farlo cadere in trappola. Ma, in realtà, la sua avidità nascondeva un tranello ancora peggiore.


In quel momento, He Ling diede via al suo contrattacco!


La sua anima entrò immediatamente nell’altra metà della coscienza della Perla dell’Eternità. In quanto a sola forza spirituale, era naturalmente molto più debole dello Spirito della Perla dell’Eternità. Ma non aveva bisogno di affrontarla in uno scontro diretto. Si limitò a riversare la sua energia spirituale verso l’altra metà della coscienza della Perla, in rivoli simili a milioni di piccoli ruscelli.


In confronto alla sua anima estremamente pur, quella dello Spirito della Perla dell’Eternità era come un lago fangoso. Quindi, non appena la coscienza della Perla entrava in contatto con l’anima di He Ling, rinasceva immediatamente come un albero assetato bagnato da un fiume. Lasciava immediatamente l’anima dello Spirito della Perla dell’Eternità, legandosi impazientemente a quella di He Ling.


L’intuizione di He Ling si era rivelata corretta! Quello non era l’originale Spirito della Perla dell’Eternità!


E aveva commesso l’errore di lasciar entrare nella Perla dell’Eternità un’anima quasi perfettamente compatibile con essa… un’anima che, in quell’Era, era l’unica con una tale compatibilità.


He Ling stava gradualmente conquistando la coscienza della Perla dell’Eternità. Era un processo lento, ma impossibile da contrastare.


L’anima dello Spirito dell’Eternità stava lentamente venendo respinto, rifiutato ed espulso… alla fine, cominciò a ringhiare a squarciagola nella coscienza della Perla dell’Eternità: “Chi sei!? Sei un puro Spirito Reale del Legno, perché… perché stai aiutando quei Diavoli spregevoli!?”


He Ling non rispose. Nell’arco di un paio di minuti, la sua anima occupò il settanta percento della coscienza della Perla dell’Eternità.


Quando il restante trenta percento percepì che He Ling si stava avvicinando, cominciò a tremare istintivamente, desiderando di legarsi a lei.


Lo Spirito originale della Perla dell’Eternità era morto ormai da tempo, ma se fosse riuscita a legarsi a un’anima perfettamente pura, avrebbe potuto rinascere e recuperare rapidamente i propri poteri.


Essendo uno fra gli Artefatti più potenti dell’universo, naturalmente era il suo più grande desiderio.


“Sei uno Spirito del Legno Reale, un’erede della Dea della Vita Li Suo, perché stai aiutando i Diavoli… perché stai aiutando i Diavoli!?” gridò, incredula, ripetendo quella domanda con sempre più dolore.


Ottanta percento… novanta percento…


He Ling, alla fine, disse: “Ho perso tutta la mia fiducia in questo mondo ormai da anni. Anche se venisse distrutto, anche se rinascesse… se è il volere del mio Maestro, lo aiuterò!”


La sua voce riecheggiò nella coscienza della Perla dell’Eternità. In quanto allo Spirito della Perla dell’Eternità… la sua anima era stata completamente espulsa dalla Perla.


L’intero processo aveva richiesto in totale quindici minuti.


Yun Che distese una mano, e la Perla dell’Eternità volò spontaneamente verso di lui, per poi atterrare delicatamente fra le sue dita.


Dalla perla fuoriuscì della nebbia bianca, che poi si condensò formando l’immagine di He Ling. Il suo volto era rosso dall’entusiasmo: “Maestro, ci… ci sono riuscita.”


“Ottimo.” Yun Che le sorrise dolcemente, e sollevò lentamente la mano. Mostrò a tutti i disperati abitanti del Regno dell’Eternità la Perla dell’Eternità, annunciando all’intera Regione Orientale che ora apparteneva soltanto a lui, Yun Che.


Era appartenuta al Regno dell’Eternità per centinaia di migliaia di anni, ma Yun Che era diventato il suo nuovo proprietario in soli quindici brevi minuti.


C’era un proverbio, “ogni disperazione ne nasconde sempre una maggiore”… Gli abitanti del Regno dell’Eternità che stavano ancora combattendo finalmente capirono il suo significato, mentre fissavano Yun Che con gli occhi spenti.


Ora che il Regno dell’Eternità aveva perso anche la Perla dell’Eternità, il suo nome, che aveva sempre suscitato orgoglio nei loro cuori, era diventato semplicemente ridicolo.


“Attento!” in quel momento, Qianye Ying’er scomparve nel nulla e riapparve improvvisamente a fianco di Yun Che.


BOOOM –


Ci fu un’esplosione così assordante da sembrare l’annuncio dell’apocalisse.


La Torre dell’Eternità, alta quindicimila chilometri, tremò e oscillò, e l’intero cielo sembrò sul punto di crollare.


Improvvisamente, nella base della Torre comparve una crepa. Si espanse, veloce come un fulmine, e raggiunse la sua sommità in un batter d’occhio.


Dopodiché, ci fu un’altra esplosione assordante e la Torre dell’Eternità, la più alta di tutto il Regno, si ruppe in due. Entrambe le metà caddero a terra, ma durante la caduta si frantumarono in migliaia di frammenti che oscurarono il cielo.


Una colonna di luce si alzò dal centro della Torre in rovina. Al suo interno, si intravedeva una donna anziana con delle vesti bianche, i cui capelli grigi danzavano nell’aria, avvolta da uno strano bagliore.


Anche se il suo viso era molto anziano, tutti la riconobbero comunque.


Quando gli abitanti del Regno dell’Eternità e degli altri Reami Sovrani la videro, riconobbero il suo viso oltre quel bagliore bianco e rimasero senza parole.


Quel volto era raffigurato in tutti gli annali del Regno dell’Eternità, degli altri Reami Sovrani, e in molti altri registri storici di tutto il Regno degli Dei.


Mentre la fissavano, nelle loro menti riecheggiarono le parole che accompagnavano la sua immagine negli annali, facendo provare loro l’impulso di inginocchiarsi e adorarla, come se fossero obbligati da una forza invisibile.


Era la Grande Antenata del Regno dell’Eternità!
                                


                                



