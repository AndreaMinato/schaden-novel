---
weight: 1733
title: Capitolo 1733 – La Fine della Luna (3)
pubDate: 2025-03-10T08:57:10.494Z
tags:
    - atg
---




Capitolo regolare, 0 in coda, 0/10 donazione
-Alstor


Xia Qingyue si alzò lentamente in piedi, illuminata dalla luce lunare. Se qualcuno l’avesse vista voltarsi, avrebbe avuto la sensazione che il suo meraviglioso viso facesse sbiadire persino la luce della luna.


Lasciò cadere dalle sue spalle lisce la sua veste viola, e la sua pelle vellutata brillò come della pura giada, il cui bagliore avrebbe fatto provare vergogna anche a quella della luna.


La sua candida pelle rimase esposta solo per un istante, poi una veste rossa tornò a coprirla. I suoi lunghi capelli ricaddero dietro la sua schiena, mentre sollevava lo sguardo e osservava lentamente la vasta Città Divina della Luna con i suoi occhi stupendi. Avvolta dalla luce lunare, sembrava una dea leggendaria, costretta a vivere nel mondo dei mortali. Nessun dipinto avrebbe potuto catturare la sua bellezza straordinaria e la sua grazia sublime.


Sollevò delicatamente una mano, e sulla punta delle sue dita comparve un piccolo bagliore viola, che poi prese rapidamente la forma della spada appartenuta solo agli Imperatori degli Dei Lunari, una spada la cui forza e la cui fama facevano tremare l’intero universo, la Spada Divina del Palazzo Imperiale. Intorno alla sua lama brillava un’intensa luce viola, uguale a quella negli occhi di Xia Qingyue.


Quando sollevò il braccio, non stava osservando la spada. Al contrario, stava guardando in silenzio la manica della sua ampia veste rossa… la fissò per parecchio tempo, ma alla fine il suo corpo scomparve lentamente. Un istante più tardi, ricomparve fuori dalla Città Divina della Luna e sfrecciò nella direzione in cui aveva percepito l’aura di Qianye Ying’er.


………….


Nella vasta regione circostante, il Regno degli Dei Lunari era estremamente bello.


Il Regno degli Dei Stellari era sempre avvolto dalla luce delle stelle, mentre quello degli Dei Lunari da quella della luna. In confronto alla brillante luce stellare, quella lunare era molto più delicata e misteriosa. Era tranquilla, eterea, e sembrava nascondere innumerevoli segreti e leggende in ogni suo raggio. Trasmetteva un senso di occulta lontananza e di poetica bellezza.


“Gli Dei Stellari e gli Dei Lunari condividevano le stesse origini. Nell’Era Antica erano molto legati, probabilmente non avrebbero mai immaginato che i mortali eredi dei loro Poteri sarebbero diventati nemici giurati.”


Qianye Ying’er osservò il lontano Regno degli Dei Lunari. Nessuno, nel Regno degli Dei, poteva negare che il Regno degli Dei Stellari fosse il più stupefacente dell’intero universo, ma nessuno possedeva una bellezza eterea pari a quella del Regno degli Dei Lunari.


Già solo sotto questo punto di vista, la distruzione del Regno degli Dei Stellari era stata un vero peccato.


“Non sei stata tu ad aizzarli l’uno contro l’altro?” commentò Yun Che, lanciandole un’occhiataccia.


“Ho solo alimentato un po’ le fiamme,” rispose languidamente Qianye Ying’er: “Ma se non ci fosse già stato del rancore fra loro, non sarei riuscita a manipolarli così facilmente. Ovviamente, è anche colpa loro, per essere stati così stupidi da cadere nella mia trappola.”


Yun Che: “…”


“A proposito…” mentre osservava il Regno degli Dei Lunari, Qianye Ying’er gli fece una domanda che gli aveva già posto molte volte nella Regione Settentrionale: “Davvero non hai mai toccato Xia Qingyue, neppure dopo che vi siete sposati?”


“No, te l’ho già detto!” replicò freddamente Yun Che.


“Sigh…” Qianye Ying’er fece un piccolo e strano sospiro: “È un peccato, è un vero peccato. Ha un corpo così bello che persino io mi sento in colpa, se immagino degli uomini che la rendano il proprio giocattolo.”


“Non riesco a credere che tu non sia riuscito a fare nulla con una donna simile, nonostante foste marito e moglie. Si può sapere quanto eri incapace, da giovane?”


Yun Che la fissò, gelido: “In tutto il mondo, c’è qualcuno che può giudicare meglio di te quanto io sia ‘capace’? Strano, dovresti sapere meglio di qualsiasi altra donna quanto io sia ‘capace’.”


Qianye Ying’er: “…”


“Però, stavolta hai ragione.” Il tono di Yun Che si fece più cupo: “In passato, non ero disposto a fare nulla senza il suo consenso. Ero sempre sulla difensiva, dubitavo tutti tranne che di lei. Eppure… proprio lei ha sfruttato la mia stupidità e la mia ingenuità. Heh, ero davvero ridicolo.”


“… mi è appena arrivata una buona notizia.” Disse improvvisamente Qianye Ying’er: “Il Regno del Sacro Universo è in preda a conflitti interni. Luo Changsheng è scappato e nessuno sa dove sia. Anche Luo Guxie se n’è andata e sembra che stia cercando Luo Changsheng.”


“In quanto alla setta del Sacro Universo, hanno chiuso i confini dell’intero Regno e cercano di non lasciar trapelare notizie.” Quando Qianye Ying’er finì di parlare, i suoi meravigliosi occhi si illuminarono: “Davvero non ti interessa sapere quali sono le vere origini di Luo Changsheng?”


“No!” lo sguardo di Yun Che rimase fisso sul Regno degli Dei Lunari. L’immagine di Xia Qingyue che distruggeva la Stella Polo Blu davanti ai suoi occhi era ancora impressa nella sua mente. Lo tormentava ogni istante di ogni singolo giorno, e il dolore che lacerava la sua anima non era mai diminuito.


Anni prima, aveva dovuto rischiare la vita per battere Luo Changsheng, e ci era riuscito di poco. Adesso, anche se Luo Changsheng aveva coltivato all’interno della Perla dell’Eternità per tremila anni, non era più degno nemmeno di essere paragonato a Yun Che.


“Non sottovalutare nessuno. A volte, una pedina che inizialmente non vale molto può creare risultati sorprendenti. In effetti, a volte quelle pedine non possono essere sostituite da nessuno.” Qianye Ying’er accennò un finto sorriso: “Del resto, stiamo pur sempre parlando di Luo Changsheng.”


Non appena Qianye Ying’er finì di parlare, nei suoi occhi comparve improvvisamente un bagliore. Poi, si voltò lentamente.


Di fronte a loro si materializzò lentamente una donna vestita di rosso, dall’aura maestosa e soverchiante, che sembrò comparire dal nulla.


Il Regno degli Dei Lunari, eternamente avvolto dalla luce lunare, sembrava una brillante e gigantesca luna. Xia Qingyue era al centro di essa, e non appena comparve, l’intero Regno divenne un palco. Persino l’intensa luce lunare sembrava illuminare lei e lei soltanto.


Yun Che strinse immediatamente i pugni, ma poi rilassò lentamente le dita. Sollevò lo sguardo e fissò Xia Qingyue, con negli occhi un freddo odio impossibile da contenere.


Xia Qingyue era bella ed elegante come sempre. La sua bellezza era così mozzafiato che avrebbe fatto sentire chiunque in un sogno.


Indossava una veste completamente rossa, come quella del giorno del loro matrimonio. Tuttavia, ora quel colore faceva riaffiorare a Yun Che ricordi dolorosi e strazianti… perché quella veste gli sembrava pregna del sangue dei suoi amici e della sua famiglia.


“Yun Che, Qianye Ying’er, quanto tempo.”


Xia Qingyue li salutò in tono calmo e composto. In confronto allo sguardo glaciale di Yun Che, così tagliente che avrebbe potuto lacerare la pelle, la sua voce e i suoi occhi viola erano tranquilli come laghi cristallini, avvolti da una nebbia delicata.


“No, no, non è passato molto.” Le labbra di Yun Che cominciarono a incurvarsi verso l’alto, e nella sua voce si fece strada una folle ira che lui riusciva a malapena a trattenere: “Anzi, io ti ho vista ogni giorno in questi anni! Nei miei incubi!”


Soffiò un vento freddo, che fece fluttuare i lunghi capelli di Xia Qingyue e la sua ampia veste rossa. Illuminata dalla luce lunare del Regno degli Dei Lunari, sembrava una fata in lutto, al centro di un dipinto meraviglioso ma malinconico. Mentre guardava Yun Che, nei suoi occhi non c’erano emozioni, eccetto la sua perpetua e distaccata tranquillità: “Il Sovrano dei Diavoli della Regione Settentrionale, che può porre fine a innumerevoli vite con uno schiocco delle dita e ha terrorizzato come mai prima d’ora la Regione Orientale, ha ancora gli incubi?”


“He, hehe.” Yun Che ridacchiò, ma la sua risata era estremamente minacciosa e inquietante: “Ciò che ho fatto non è nulla, in confronto a ciò che hai fatto tu, Imperatrice degli Dei Lunari! Del resto, la mia guerra come può essere paragonata al crimine di una donna che distrugge il pianeta su cui è nata per rafforzare la propria posizione di Imperatrice Divina!?”


“In quanto a crudeltà e brutalità, davvero c’è qualcuno… che può essere paragonato a te, Imperatrice degli Dei Lunari!?!?”


Grk!


Mentre il tono di Yun Che diventava sempre più minaccioso e carico d’odio, cominciò a digrignare i denti.


“Sigh.” Xia Qingyue fece un lungo, lungo sospiro: “In confronto alla posizione di Imperatrice degli Dei Lunari, una semplice Stella Polo Blu non è altro che un granello di sabbia nel deserto. Quindi, perché non avrei dovuto liberarmene? Yun Che, ormai sei il Sovrano dei Diavoli della Regione Settentrionale, eppure non riesci ancora a comprendere un concetto così semplice?”


“Oh, lo comprendo. Lo comprendo alla perfezione.” Yun Che sollevò una mano, con tutte le dita tremanti. Ora che finalmente era di nuovo faccia a faccia con Xia Qingyue, rivide davanti a sé… i volti della sua famiglia, dei suoi genitori, delle sue mogli, di sua figlia, del suo setta. Quelle immagini, ognuna delle quali era impressa nel profondo del suo cuore, si sovrapposero a quella della distruzione della Stella Polo Blu. Il tutto si mischiò caoticamente nei suoi ricordi, in maniera estremamente crudele, facendolo sentire come se stesse vivendo di nuovo quel terribile incubo.


“Cosa c’è di così importante nella propria patria? Cosa c’è di così importante nella propria famiglia?” mormorò, con immenso odio e disprezzo: “Sono solo debolezze! Debolezze da eliminare… debolezze di cui ci si deve liberare personalmente!”


“E io? Cos’ero io, per te? A dire il vero, credo di saperlo! Per te, anche io ero solo uno strumento!” il suo sorriso si distorse, diventando un ghigno folle: “Quando ero il Messia, ammirato da tutto il mondo e appoggiato dall’Imperatrice Diabolica, tenevi così tanto a me che mi hai persino consegnato la Dea del Brahma dopo averla resa mia schiava!”


Qianye Ying’er: “…”


“Ma non appena sono diventato un Diavolo, non appena sono diventato l’unica debolezza nella tua vita perfetta, non hai esitato neppure un istante a gettare via anche me… anzi, hai fatto di tutto per uccidermi personalmente!”


“Tsk!” Yun Che scosse la testa, e dalla sua gola fuoriuscì una risata vuota e pregna di commiserazione: “Siamo nati lo stesso anno, nella stessa città, sullo stesso pianeta, eppure io sono stato così sciocco e infantile in confronto a te, Imperatrice degli Dei Lunari. In confronto a te, ero solo un verme ridicolo e insignificante. Un verme che guardavi dall’alto in basso, con cui potevi giocare come volevi. Un verme così ingenuo da fidarsi di te più che di chiunque altro nel Regno degli Dei, da credere di poterti affidare ogni cosa. Heh… hahahahaha, che assurdità, che assurdità!”


Le labbra di Xia Qingyue si mossero delicatamente, mentre rispondeva tranquillamente: “Già, è un vero peccato che provassi ancora un po’ di affetto per te, è stato un errore concederti l’opportunità di pronunciare le tue ultime parole anziché ucciderti subito… si è trattato di pochi istanti, ma ti hanno permesso di sopravvivere e diventare la minaccia che sei ora.”


Chinò leggermente il capo verso di lui, e la sua veste rossa danzò nell’aria. Il bagliore viola nei suoi occhi brillò improvvisamente con l’immensa potenza di un Imperatore Divino: “Sono stata io a commettere quell’errore, quindi devo correggerlo di persona!”


“Heh, credi di esserne all’altezza?” Qianye Ying’er ridacchiò freddamente e socchiuse gli occhi: “Imperatrice degli Dei Lunari, sei stata coraggiosa a venire da sola. Anche se non sono forte come un tempo, credi davvero… che Yun Che sia ancora debole come anni fa?”


“Mi basterà riuscire a uccidervi!” nei suoi occhi gelidi comparve una straordinaria determinazione, e la luce viola avvolse tutto il suo corpo. Le sue maniche rosse danzarono nell’aria, e un piccolo raggio di Energia Misteriosa viola eruppe dalla spada fra le sue dita. Era un solo raggio, ma sembrò dirigersi contemporaneamente sia verso la gola di Yun Che sia verso quella di Qianye Ying’er.


Qianye Ying’er non si mosse di un millimetro. I suoi occhi dorati rimasero puntati su quelli viola di Xia Qingyue. Erano così belli da essere ipnotici, stupendi come un paesaggio celeste, eppure contenevano un intento omicida così spietato che sembrava provenire dalle profondità dell’inferno: “Imperatrice degli Dei Lunari, prima di cominciare, non sei curiosa di vedere il grande regalo che Yun Che ha preparato per te?”


Xia Qingyue: “…?”


“Xia Qingyue.” Yun Che distolse lo sguardo da lei, voltandosi verso il Regno degli Dei Lunari alle sue spalle, avvolto dalla luce della luna. Per la prima volta, la chiamò per nome, anziché col suo titolo di Imperatrice degli Dei Lunari.


“Dopo essere diventato Sovrano dei Diavoli ed essere tornato nella Regione Orientale, non mi sono degnato di affrontare personalmente neppure la Grande Antenata del Regno dell’Eternità. Ma tu, tu sei l’unica persona che devo uccidere con le mie mani!”


“Ma prima di ucciderti, voglio farti un regalo. Guarda attentamente, e non perderti neppure un istante. Sarebbe un peccato perdersi uno spettacolo come questo.”


“…” Xia Qingyue inarcò le sue slanciate sopracciglia. Quelle parole le sembravano stranamente familiari.


Quelle erano le stesse identiche parole che lei aveva rivolto a Yun Che di fronte alla Stella Polo Blu… le aveva ripetute esattamente, persino con lo stesso tono e la stessa espressione che lei aveva usato anni prima.


Non era difficile immaginare quanto quella scena fosse rimasta impressa nella sua anima.


Mentre guardava Yun Che unire lentamente le dita, Xia Qingyue si sentì all’improvviso profondamente a disagio: “Cosa…”


Yun Che schioccò delicatamente le dita, e uno scatto acuto riecheggiò nell’aria.


BOOOM——————


Ci fu un’esplosione assordante. Sembrò che l’intero universo fosse crollato, che tutte le montagne del mondo fossero franate. L’intera regione circostante tremò molto violentemente.


Xia Qingyue si voltò di scatto. Il Regno degli Dei Lunari, perpetuamente avvolto dall’eterea e meravigliosa luce della luna, si riflesse nei suoi occhi viola… insieme a una colonna di luce nera che l’aveva squarciato senza pietà, alzandosi verso il cielo.


Boom, boom, boom, boom, boom, boom!!!


Una serie di esplosioni cacofoniche si susseguirono una dopo l’altra, come una serie di catastrofici tuoni. Il Regno degli Dei Lunari venne tagliato in due dalla colonna di luce nera e dalle innumerevoli esplosioni che continuarono a devastarlo in ogni angolo. In un batter d’occhio, le due metà iniziali erano state ridotte a innumerevoli frammenti argentei misti a polvere lunare. Il Regno degli Dei Lunari era stato distrutto, in un modo indescrivibilmente spettacolare e ipnotico.


Tuttavia, quell’immagine tragicamente bella rimase intatta solo per un breve istante. Subito dopo, l’Oscurità cominciò a divorare senza freno le macerie e la polvere lunare. Ben presto, anche la luce della luna venne inghiottita… fino a quando l’Oscurità non corrose ogni cosa, facendola svanire nel nulla.




                                



