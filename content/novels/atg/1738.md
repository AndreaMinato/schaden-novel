---
weight: 17380
title: Capitolo 1738 – La Fine della Luna (8)
pubDate: 2025-03-10T08:57:10.495Z
tags:
    - atg
---


Capitolo sponsorizzato! Grazie mille Federico! 3 in coda, 0/10 donazione
-Alstor


Il Regno Divino dell’Inizio Assoluto era semplicemente sconfinato, e la sua aura restringeva enormemente il raggio della percezione spirituale di chiunque vi entrasse.


Tuttavia, l’aura emanata dal Palazzo Celestiale della Luna Evanescente che volava alla massima velocità era così intesa che Yun Che riuscì comunque a seguirla.


Innumerevoli Bestie Misteriose vennero stupite dalla violenta tempesta di vento che comparve dal nulla e travolse quel mondo silenzioso e grigiastro. Per di più, il Palazzo Celestiale non virò mai, si limitò a proseguire sempre nella stessa direzione. Continuò a viaggiare in linea retta… come se avesse una destinazione ben precisa.


Il tempo trascorse silenziosamente, mentre Yun Che continuava a inseguire il Palazzo. Aveva già perso il conto di quante ore fossero passate dall’inizio di quell’inseguimento, ma più si protraeva, più lui diventava determinato. Senza rendersene conto, si addentrò nel Regno Divino dell’Inizio Assoluto più di quanto non avesse mai fatto.


“Hm?” Qianye Ying’er notò improvvisamente qualcosa. Conosceva il Regno Divino dell’Inizio Assoluto molto meglio di Yun Che: “Strano che stia proseguendo in questa direzione. Possibile che voglia…”


“Cosa c’è?” chiese Yun Che, aggrottando la fronte.


“Lo scoprirai molto presto.” Rispose Qianye Ying’er.


Il mondo di fronte a loro divenne improvvisamente ancora più vuoto.


Montagne, antiche foreste, oceani, Bestie Misteriose… tutto questo scomparve nel nulla, lasciando il posto solo a un’immensa distesa bianca che continuava fin oltre l’orizzonte, una distesa vuota che non sembrava avere fine.


Il mondo era diventato improvvisamente vacuo e silenzioso, al punto da farli rilassare leggermente senza che se ne rendessero conto.


Il Palazzo Celestiale della Luna Evanescente cominciò a rallentare in quella distesa bianca, fino a fermarsi.


Una donna vestita di rosso scese verso terra, diventando l’unica macchia di colore e bellezza in quella sconfinata distesa cinerea.


Yun Che cominciò a rallentare a sua volta. Aveva lo sguardo fisso in lontananza, e venne colto da un senso di vuoto che non aveva mai provato prima. Sembrò ricordare improvvisamente qualcosa e disse a bassa voce: “Questo è davvero…”


“L’Abisso del Nulla.” Rispose Qianye Ying’er, facendogli ricordare ciò che sapeva su quel luogo.


La prima volta che aveva sentito il nome “Abisso del Vuoto” era stata Qianye Ying’er a parlargliene, quando ancora era sotto l’effetto del Marchio dello Schiavo.


Era un abisso eternamente avvolto da una fitta nebbia grigia.


Sia secondo le leggende sia secondo gli annali storici, era un abisso che poteva far tornare al Nulla tutto ciò che vi precipitava. In molti avevano ipotizzato anche che fosse il centro esatto del Regno Divino dell’Inizio Assoluto.


L’Abisso del Nulla non aveva fondo. Nonostante fosse sempre avvolto da quella nebbia grigia, si poteva intravedere vagamente l’oscurità senza fondo oltre di essa.


Tutti gli annali in cui si parlava dell’Abisso del Nulla avevano un punto in comune. E anche le leggende erano d’accordo: erano assolutamente certi che qualsiasi cosa al mondo cadesse nell’Abisso del Nulla scompariva completamente, appunto “ritornando al Nulla”. Che si trattasse di vivi o di morti, di anime o Artefatti Profound, di mari o montagne… e persino l'Energia Misteriosa, la percezione spirituale, i suoni e la luce, tutto svaniva senza lasciare traccia.


Persino i Veri Dei e i Veri Diavoli dell’Era Antica si dissolvevano, se precipitavano nell’Abisso del Nulla, figurarsi i mortali del presente. Chiunque e qualsiasi cosa vi cadesse, scompariva completamente… e, fin dall’alba dei tempi, non c’erano state eccezioni.


“Molto tempo fa, in molti cercarono di indagare sui misteri dell’Abisso del Nulla. Fecero ogni sorta di esperimenti, e persino nel caso dei Divine Sovereign e dei Divine Master, dopo che vi precipitavano, il loro corpo, la loro anima, i loro poteri e la loro aura tornavano all’istante nel Nulla. Alla fine, nessuno ebbe più il coraggio di continuare e, col passare del tempo, nessuno osò più neppure avvicinarsi all’Abisso del Nulla.”


Questo era ciò che Qianye Ying’er gli aveva detto la prima volta che gli aveva parlato di quel luogo.


Ma quella era la prima volta che Yun Che vedeva coi propri occhi il leggendario Abisso del Nulla… il luogo più bizzarro, pericoloso e vuoto dell’intero universo.


Il Regno degli Dei era diviso in una gerarchia di potere estremamente severa e rigida. Ma di fronte all’Abisso del Nulla, non c’era alcuna differenza tra una formica e un Imperatore Divino.


Xia Qingyue raggiunse fluttuando il limite dell’Abisso del Nulla. Le sue vesti macchiate di sangue danzarono sopra quella vorticosa nebbia grigia che non si dissipava mai. Se avesse fatto solo un altro passo, sarebbe precipitata nell’Abisso, tornando per sempre nel vuoto.


“Cough… cough, cough…”


Anche dopo quella lunga e disperata fuga, non solo le sue condizioni non erano migliorate, ma sembravano anzi peggiorate. Stava tremando leggermente e a ogni doloroso colpo di tosse sputava piccole boccate di sangue.


Non era difficile immaginare quanto gravemente fosse stata danneggiata la sua energia vitale, a causa della distruzione del Dominio del Palazzo Imperiale.


Yun Che avanzò lentamente… Qianye Ying’er, d’altro canto, rimase immobile e non disse una parola.


In passato aveva visto quanto fosse grande l’amore di Yun Che per Xia Qingyue, ma poi, negli ultimi anni, aveva visto anche quanto fosse intenso il suo odio per lei.


E ora, Xia Qingyue non poteva più scappare. Era chiaro, del resto, che non avesse più intenzione di farlo. Ciò che sarebbe successo quel giorno, come si sarebbe conclusa quella vicenda, sarebbe stato Yun Che a deciderlo… a meno che non volesse davvero lasciare che fosse Qianye Ying’er a ucciderla.


Yun Che si fermò a una ventina di metri da Xia Qingyue. Il suo sguardo freddo come il ghiaccio incrociò quello spento e debole di lei.


La sua aura era così debole da farla sembrare ormai in punto di morte. Non c’era vento in quel mondo vuoto, altrimenti una brezza delicata sarebbe stata sufficiente a farla cadere a terra.


Quando avevano entrambi sedici anni, le parole che lei gli aveva sussurrato da dietro quella tenda rossa, a clan della Nuvola Vagante, erano rimaste impresse nel profondo del cuore di Yun Che… quando il mondo intero lo derideva, guardandolo con disprezzo, lei, che più di chiunque altro avrebbe avuto motivo di provare disgusto per lui, l’aveva trattato con una gentilezza che aveva scaldato il suo cuore.


Nel corso di tutti gli anni in cui aveva vissuto nell’Impero Blu Wind, l’aveva costantemente rincorsa senza neppure rendersene conto.


All’epoca, nessuno dei due avrebbe mai immaginato che in soli venti anni avrebbero raggiunto altezze simili, né che sarebbero diventati nemici mortali.


Xia Qingyue aveva la vista annebbiata, ma le sembrò di vedere Yun Che con assoluta chiarezza. Guardandolo, immobile e silenzioso, sussurrò: “Prima hai esitato e hai quasi perso la tua migliore occasione per uccidermi. Quindi, perché esiti ancora adesso?”


Yun Che rispose cupamente: “Se avessi voluto sopravvivere, avresti potuto fuggire nel Regno del Brahma o nel Regno del Dio Drago. Perché hai deciso di venire qui?”


Xia Qingyue sorrise con straordinaria serenità. Anche se la sua aura era debole e fievole, emanava ancora la maestosa potenza di un’Imperatrice Divina: “Sono l’Imperatrice degli Dei Lunari, eppure ho portato il mio Regno alla distruzione, quindi il mio senso dell’onore e della vergogna mi impedirebbero di continuare a vivere in questo mondo. E, soprattutto, sono ancor meno disposta… a sopravvivere facendomi salvare da qualcun altro.”


“Oh, davvero?” Yun Che socchiuse gli occhi: “Prima che ti uccida, rispondi a un’ultima domanda.”


“Speri che ti dica che… non ho esitato a distruggere la Stella Polo Blu solo perché volevo evitare che cadesse nelle mani degli altri Reami Sovrani, che le avrebbero riserbato un destino ancora peggiore, vero? Se ti dicessi che è così, troveresti più facile accettare ciò che ho fatto, vero?” domandò lei, a voce bassa e delicata.


Yun Che: “…”


Xia Qingyue accennò un sorriso che sembrava sia distaccato, sia sprezzante: “Ormai sei il Sovrano dei Diavoli del Nord, quindi perché continui ad aggrapparti a quest’ultimo briciolo di ingenuità?”


“Da Imperatrice degli Dei Lunari, distruggere la Stella Polo Blu era semplicemente la scelta più logica, in quel momento. E riguardo al fatto che insistessi così tanto per ucciderti personalmente… vale lo stesso. L’esitazione e la mancanza di determinazione causate dalle emozioni sono debolezze, che un vero sovrano non dovrebbe avere. Possibile che tu non l’abbia ancora capito?”


“Ottima risposta. Mi ha decisamente soddisfatto.” Gli occhi e la voce di Yun Che erano gelidi come non mai: “In onore del nostro passato matrimonio e per ringraziarti di tutte le volte in cui mi hai salvato la vita, ti concederò una morte rapida.”


“Addio, Imperatrice… degli Dei… Lunari!”


Sollevò una mano, che venne avvolta dalle fiamme.


A quel punto, Xia Qingyue, la cui aura era così debole da essere ormai sul punto di collassare, riuscì a sfuggire forzatamente all’aura schiacciante di Yun Che e saltò nel pallido abisso alle sue spalle.


Yun Che inarcò le sopracciglia e scattò in avanti. Cercò di raggiungerla prima che cadesse, nel tentativo di incenerirla a mezz’aria.


Si sentì un grido allarmato e un raggio di luce dorata comparve dietro di lui. Avvolse la sua vita e lo trascinò violentemente all’indietro prima che quelle fiamme potessero lasciare le sue mani.


“Non avvicinarti!” mentre Qianye Ying’er gridava quell’avvertimento, la sua voce tremò leggermente.


Anche se sapeva che Yun Che voleva solamente inseguire Xia Qingyue per ucciderla con le proprie mani, anche se sapeva che non sarebbe davvero saltato nell’Abisso del Nulla, in quell’istante venne completamente travolta dal terrore, provando una fitta al cuore.


Una solitaria sagoma rossa cadde nel bianco abisso senza fondo, che poteva far tornare al Nulla persino un Vero Dio. Ma mentre cadeva attraverso la nebbia grigia, velo dopo velo, la sua voce riecheggiò da quel precipizio vuoto:


“Yun Che, ricorda ciò che sto per dirti. Non aver potuto uccidere né te né Qianye Ying’er è il più grande rimpianto della mia vita. In quanto a me… alla fine… non sono morta per mano tua…”


Le sue ultime parole furono più crudeli e spietate che mai.


Cominciò a chiudere lentamente gli occhi.


La sua vita si stava spegnendo, i suoi sensi si stavano oscurando, e tutto il mondo intorno a lei cominciò a svanire lentamente.


<em>Il mio dovere…</em>


<em>Il motivo per cui sono stata creata…</em>


<em>Finalmente…</em>


<em>Solo che…</em>


<em>Alla fine…</em>


<em>Mi sono comunque rimasti dei rimpianti…</em>


<em>E quel minuscolo briciolo…</em>


<em>Di desiderio, che non avrebbe mai dovuto esistere…</em>


………….


………….


Quella sagoma rossa scomparve nell’Abisso del Nulla. L’aura di Xia Qingyue era svanita, era davvero svanita dal mondo intero, svanita dal Caos Primordiale.


Yun Che rimase immobile sull’orlo dell’Abisso del Nulla. Osservò freddamente quel vuoto bianco e senza fondo… era stato lui a ferire mortalmente Xia Qingyue e a costringerla a gettarsi nell’Abisso del Nulla. Ma non era stato davvero lui a porre fine alla sua vita, e per questo provava ancora un certo rimpianto.


“Me lo aspettavo.” Disse Qianye Ying’er: “Dal momento stesso in cui si è fermata qui, ho capito che aveva scelto di porre fine alla sua vita in questo modo. Era l’unico con cui potesse mantenere intatto il suo onore di Imperatrice degli Dei Lunari.”


“Però, sono curiosa di sapere una cosa.” Qianye Ying’er corrugò leggermente la fronte: “Le vesti degli Imperatori degli Dei Lunari sono viola, eppure lei ha scelto di indossarne una rossa. Per di più, non aveva alcuna decorazione del Regno degli Dei Lunari. Per caso, sai perché l’ha fatto?”


“Non lo so,” rispose seccamente Yun Che, per poi voltarsi: “Andiamocene.”


THUMP!


Improvvisamente, non appena decise di allontanarsi dal nulla, il suo cuore batté violentemente nel suo petto. Provò un dolore lancinante, come se decine di migliaia di martelli l’avessero colpito al petto, tanto che si fermò bruscamente.


“Cosa succede?” Qianye Ying’er notò subito che c’era qualcosa di strano.


“Non è nulla,” rispose Yun Che, che però si portò una mano al petto senza rendersene conto.


<em>Cos’è successo?</em>


<em>Perché ho avvertito all’improvviso una strana sensazione, come se avessi perso qualcosa, come se fossi diventato vuoto?</em>


<em>Come se una parte della mia vita… fosse stata strappata da me.</em>


Si strinse con forza il petto e trascorse parecchio tempo prima che quella strana sensazione cominciasse finalmente a dissiparsi.


Qianye Ying’er non seguì subito Yun Che. Si voltò di scatto verso l’Abisso del Nulal e lo osservò con attenzione.


Ripensando a tutto ciò che era successo quel giorno, corrugò sempre più a fondo le sue sopracciglia dorate. Per qualche strano motivo, nella sua mente si fece strada un dubbio estremamente bizzarro.


Sembrava che Xia Qingyue… avesse voluto morire fin dall’inizio?


Ancora prima che il Regno degli Dei Lunari fosse spazzato via dai Cristalli Diabolici dell’Oscurità Eterna, i suoi occhi viola le erano sembrati determinati a morire.


Tuttavia, lasciò subito perdere quell’idea illogica e senza fondamento. Si voltò e osservò il Palazzo Celestiale della Luna Evanescente.


Ora che l’aura di Xia Qingyue era svanita nel nulla, il Palazzo Celestiale era privo di proprietario.


Qianye Ying’er picchiettò delicatamente un dito nell’aria. Con un lampo di luce, mise il Palazzo Celestiale nel suo spazio indipendente personale.


Anche se prima apparteneva a Xia Qingyue, era uno spreco semplicemente inaccettabile abbandonare l’arca misteriosa più veloce della Regione Orientale in quel luogo.


Yun Che, che le dava le spalle, distese lentamente una mano e richiamò un oggetto dalla Perla del Veleno Celeste. Fra le sue dita comparve lo Specchio del Samsara… che lui non toccava da ormai molto tempo.


La superficie opaca e non riflettente dello specchio era ricoperta da una ragnatela di crepe.


<em>Crepe?</em>


<em>Cosa sta succedendo?</em>


Lo Specchio del Samsara era rimasto al sicuro all’interno della Perla del Veleno Celeste per anni, quindi perché la sua superficie si era improvvisamente crepata?


Quello era un tesoro divino! Era un artefatto che neppure un Vero Dio sarebbe riuscito a graffiare, quindi perché si era improvvisamente ritrovato in quelle condizioni…


Tuttavia, non appena Yun Che cominciò a osservare con più attenzione la superficie dello Specchio, quelle crepe si rimarginarono lentamente davanti ai suoi occhi… e dopo pochi secondi, scomparvero completamente, facendo tornare lo Specchio in condizioni perfette.


Era come se quelle crepe non fossero mai esistite, come se si fosse trattato di un’illusione.


“…” Yun Che divenne scuro in volto. Rimase a lungo in silenzio, ma non aveva la minima idea di cosa fosse successo. Alla fine, fu costretto a mettere via lo Specchio del Samsara e ignorare quella faccenda, almeno per il momento. Quando sollevò di nuovo lo sguardo, nei suoi occhi c’era un bagliore nero.


Il principale colpevole del tradimento, Zhou Xuzi, e colei che aveva distrutto tutto ciò a cui lui teneva, Xia Qingyue… erano le due persone che odiava di più in assoluto. Aveva massacrato il Regno del primo e spinto la seconda a gettarsi nell’Abisso del Nulla, scomparendo dall’universo.


Da quel momento in avanti, sarebbe stato tutto molto più semplice!





