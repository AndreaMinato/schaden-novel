---
weight: 1746
title: Capitolo 1746 – Distruzione (3)
pubDate: 2025-03-10T08:57:10.496Z
tags:
    - atg
---




Capitolo regolare, 0 in coda, 0/10 donazione
-Alstor


Quelle tre registrazioni non erano molto lunghe. Ovviamente, non includevano tutti i dettagli che i presenti ricordavano, perché la maggior parte delle scene superflue era stata rimossa, ma erano comunque sufficienti a mostrare il ritorno della rancorosa Imperatrice Diabolica e il vero motivo per cui aveva deciso di risparmiare tutti.


Gli abitanti della Regione Orientale si sentivano intrappolati in un assurdo sogno a occhi aperti.


Non avevano mai saputo cosa fosse realmente la terribile Calamità Cremisi… non avevano mai saputo che l’antica Imperatrice Diabolica Colpo Celeste Nemesi dei Diavoli era ancora viva, e che quattro anni prima era persino tornata nel Caos Primordiale.


Avrebbe potuto distruggere l’intero universo con uno schiocco delle dita. Divine Master? Imperatori Divini? Di fronte a lei, tutti loro non erano altro che insetti.


Eppure, il Regno degli Dei non era caduto preda di una devastazione senza pari. Nessuno si era neppure accorto che l’Imperatrice Diabolica fosse tornata.


Ancora una volta, solamente grazie a Yun Che.


Era stato lui a convincerla a lasciare il Caos Primordiale…


Soltanto in quel momento, l’intera Regione Orientale, anzi, l’intero Regno degli Dei scoprì di essere stato a un passo dall’inferno.


Era stato Yun Che a salvare dalla catastrofe il Regno degli Dei e l’intero Caos Primordiale… se l’Imperatrice Diabolica avesse deciso di sfogare la sua rabbia, avrebbe lasciato che i Diavoli Primordiali del suo Clan tornassero nell’universo e probabilmente l’intera Regione Orientale sarebbe stata completamente distrutta. Del resto, odiavano a morte i discendenti degli Dei. E anche se alcuni di loro fossero sopravvissuti, avrebbero dovuto affrontare una vita di terrore e schiavitù.


Nella registrazione c’erano innumerevoli Imperatori Divini, Realm King Superiori e Divine Master dei Reami Sovrani, da tutte le Regioni eccetto quella Settentrionale… ma nessuno di loro aveva raccontato la verità.


Inizialmente non avevano detto nulla perché era stata l’Imperatrice Diabolica a ordinarlo, ma…


Dopo la sua partenza?


Perché dopo che se n’era andata, avevano raccontato di essere stati loro a salvare il mondo, quando in realtà di fronte a lei avevano potuto soltanto tremare e implorare pietà? Perché avevano detto a tutti che i Divine Master e gli Imperatori Divini erano riusciti a sigillare la Crepa Cremisi, quando in realtà per sopravvivere avevano dovuto affidarsi a Yun Che!?


E avevano persino detto di aver sfruttato l’occasione per esiliare l’Infante Diabolico dal Caos Primordiale!


La prima registrazione aveva mostrato chiaramente quanto fossero stati inutili i loro sforzi. Nonostante tutti avessero unito le forze, l’attacco di quei Divine Master non aveva avuto alcun effetto sulla Crepa Cremisi! Era come se un pugno di formiche avesse cercato di sradicare un albero!


Era semplicemente impossibile che, alla fine, fossero stati loro a sigillare la Crepa Cremisi!


Eppure, nessuno aveva sentito una sola parola sull’impresa di Yun Che, né tantomeno aveva saputo del suo titolo di Messia!


Il giorno in cui finalmente la Crepa Cremisi era scomparsa, avevano solamente ricevuto l’ordine di uccidere Yun Che; sulla sua testa era stata messa una taglia, per volere di tutti i Reami Sovrani del mondo!


Ciò era ironico soprattutto per quanto riguardava l’Imperatore dell’Eternità, l’uomo che in quelle registrazioni si era inchinato davanti a Yun Che lo aveva chiamato “Messia”, ancora e ancora. Era stato lui il primo a porre sulla sua testa una taglia dal valore inestimabile, incoraggiando ogni Reame Stellare della Regione Orientale – persino i Reami Inferiori – a dargli la caccia.


Ovviamente, non avevano certo dimenticato che i Reami Sovrani e i Reami Superiori avessero persino preso in ostaggio il pianeta natìo di Yun Che, nei piani d’esistenza inferiori, pur di costringerlo a uscire allo scoperto… e che, poi, lo avevano distrutto. E dopo che il Realm King della Canzone Glaciale aveva sacrificato la propria vita per salvare Yun Che, il giovane era infine fuggito nella Regione Settentrionale.


Era impossibile descrivere le emozioni che ogni abitante della Regione Orientale stava provando in quel momento. Tutti si sentivano come se il loro cuore e la loro anima fossero stati distorti da qualcosa di freddo e inquietante; si sentivano degli stupidi, patetici e ignoranti sciocchi che si erano lasciati ingannare da coloro che ammiravano… e la Proiezione Profound non si era ancora interrotta. Dopo la terza registrazione, ci fu subito la quarta.


Questa era una scena che nessuno aveva mai visto prima di allora.


L’Imperatrice Diabolica Colpo Celeste Nemesi dei Diavoli era al centro dell’immagine, circondata dall’Oscurità. In ogni angolo della registrazione si poteva vedere chiaramente della nebbia nera.


Sia gli abitanti della Regione Orientale sia i Diavoli riconobbero subito quel paesaggio: era la Regione Settentrionale.


L’Imperatrice Diabolica Colpo Celeste Nemesi dei Diavoli aveva lo sguardo fisso verso l’orizzonte, e un’espressione disillusa. Disse, lentamente: “Quando mi recai a quell’incontro, non avevo alcuna intenzione di fare del male a Mo E, ma lui mi tese un’imboscata ed esiliò me e il mio Clan dal Caos Primordiale. Nonostante questo, in tutti gli annali che ho esaminato in questi giorni non ho trovato altro che lodi nei suoi confronti… heh, ridicolo.”


“Se non fosse per Yun Che… se non temessi di disonorare il nome di Ni Xuan… i discendenti, le Eredità e le reliquie di Mo E Xi Ke… anzi, tutto ciò che in questo mondo ha dei legami con gli Dei, lo ridurrei volentieri in cenere!”


Sollevò lentamente una mano e puntò un dito verso la sconfinata Oscurità di fronte a lei: “Guarda i figli dell’Oscurità. Sono intrappolati da generazioni in una gabbia, trattati come bestiame. Se osano fare anche solo un passo fuori dalla loro prigione, i discendenti degli Dei danno loro la caccia e li uccidono.”


“Se la crudeltà, l’omicidio e la schiavitù sono peccati… chi sono i veri peccatori, in questa situazione? Coloro che dicono di agire in nome della giustizia torturano, uccidono e opprimono questo popolo, ma nessuno li ha mai accusati di essere peccatori, vero?”


“Quegli stupidi mortali non hanno mai messo in dubbio che i Diavoli siano malvagi e debbano essere sterminati. Non hanno mai realizzato che la loro crudeltà nei confronti dei Diavoli sia diecimila volte peggiore dei torti che hanno ricevuto!”


“Se i Diavoli sono coloro che sono malvagi, allora… mi chiedo chi siano i veri Diavoli.”


Rivolse quella domanda sia a sé stessa sia a tutti gli ascoltatori. Ogni parola giungeva dritta al cuore e faceva tremare l’anima.


Perché i Diavoli erano malvagi? Cosa avevano fatto per meritare il loro tragico destino?


Quella domanda pietrificò tutti gli abitanti della Regione Orientale…


In quel momento, i Diavoli li avevano chiaramente invasi. Era una guerra senza precedenti, orribile e terrificante.


Ma il problema era proprio quello: era senza precedenti. Fino ad allora, il Regno degli Dei non era mai stato invaso in quel modo.


Fin dalla nascita, a tutti veniva insegnato che i Diavoli erano delle creature eretiche, che non avevano diritto di esistere in quel mondo. Veniva insegnato che i Diavoli erano creature malvage, crudeli, perverse e peccatrici, e che ucciderli era un sacro dovere di ogni praticante del mistero.


Era un concetto alla base stessa del buonsenso, come quello di differenza tra uomo e donna o tra fuoco e acqua.


Nessuno l’aveva mai messo in discussione, perché farlo sarebbe stato ridicolo – e in alcuni contesti, persino eretico.


Quindi, perché i Diavoli erano malvagi? Quale peccato imperdonabile avevano commesso? Avevano forse causato una calamità così terribile che tutti i libri del mondo non sarebbero bastati a descrivere quanto fosse mostruosa? … tutti rimasero scioccati, quando si accorsero di non riuscire a trovare una sola risposta a queste domande.


Perché non avevano mai avuto bisogno di un motivo. Dopotutto, era semplice buonsenso, era ciò che tutti i Reami Sovrani e i Reami Superiori dicevano loro da sempre.


Per un milione di anni, gli abitanti della Regione Settentrionale erano stati costretti a vivere in una gabbia, oppressi dalle altre tre Regioni Divine.


Ancora peggio, quella gabbia si era lentamente ristretta, perché la quantità di Energia Misteriosa Oscura nel Caos Primordiale diminuiva costantemente. Ogni anno, innumerevoli Diavoli morivano lottando per una quantità di terre e risorse sempre più limitata.


Era naturale disprezzare la Regione Settentrionale e deriderla. Anzi, era un gesto meritevole, di cui tutti erano orgogliosi.


Se qualcuno avesse provato a stimare il numero di Diavoli che in quel milione circa di anni erano morti a causa dell’oppressione, non ci sarebbe riuscito. Era un numero semplicemente terrificante e inimmaginabile.


Se l’omicidio e l’oppressione erano peccati, allora le tre Regioni Divine non avrebbero potuto espiare le proprie colpe neppure se per le diecimila generazioni successive i loro popoli ci avessero sinceramente provato.


“E pensare che io, l’Imperatrice di tutti i Diavoli, sto davvero per sacrificare me e i pochi superstiti del mio Clan per un mucchio di disgustosi mortali che opprimono la mia stessa razza… heh, è ridicolo, è ridicolo!”


Il suo freddo sorriso era carico di ironia e sofferenza.


Quando gli abitanti della Regione Orientale ripensarono alla “verità” che era stata raccontata loro solo quattro anni prima, di fronte a ciò che stavano vedendo quel giorno… non poterono negare che, in effetti, era ridicolo.


L’Imperatrice Diabolica Colpo Celeste Nemesi dei Diavoli si voltò lentamente e fissò i suoi “spettatori” dritto negli occhi. Tutti ebbero la sensazione che stesse scrutando nelle loro anime dalla registrazione, attraverso il tempo e lo spazio.


Questo dimostrava che l’Imperatrice Diabolica Colpo Celeste Nemesi dei Diavoli sapeva che qualcuno la stesse riprendendo, e che lei era d’accordo.


“Fra tre giorni, me ne andrò. Ho parlato con l’Infante Diabolico, nel Regno Divino dell’Inizio Assoluto, e le ho detto di restare nascosta accanto a Yun Che, quando sarà il momento.”


“Quei mortali staranno anche chiamando Yun Che ‘Messia’ e giurando che ricorderanno per sempre la sua generosità, ma io conosco fin troppo bene la disgustosa natura degli umani per fidarmi di loro. Soprattutto di coloro che regnano su tutti gli altri. Non permetteranno mai che qualcuno diventi più potente di loro, a meno che non abbiano altra scelta.”


“Temo che nasconderanno l’impresa di Yun Che e lo pugnaleranno alle spalle non appena io lascerò il Caos Primordiale… generosità? Giustizia? Misericordia? Perché dovrebbe importar loro qualcosa di tutto questo, se possono avere prestigio, potere e ricchezza? Per mettere le mani su tutto questo, si spingerebbero molto più in basso di quanto tu possa immaginare.”


“Certo, spero che questa previsione sia troppo pessimista.”


“Spero che la presenza dell’Infante Diabolico sarà sufficiente a dissuaderli dal mostrare il loro lato peggiore. È uno dei motivi per cui sento di poter lasciare il Caos Primordiale senza rimpianti.”


“Ma…” lo sguardo dell’Imperatrice Diabolica Colpo Celeste Nemesi dei Diavoli divenne improvvisamente più cupo, e disse lentamente: “Anche se vi ritrovaste nel peggiore degli scenari che ho previsto… tu lo salverai e lo proteggerai a qualsiasi costo, vero?”


Nessuno rispose alla sua domanda. La registrazione si concluse improvvisamente, lasciando l’intera Regione Orientale in un silenzio soffocante e surreale.


Dopo la fine della Proiezione Profound, tutti si sentirono come se si fossero svegliati da un lungo, lungo sogno… e quel risveglio li fece sudare freddo, dando loro una visione completamente nuova del mondo che li circondava.


La Calamità Cremisi era stata scongiurata grazie a Yun Che. La terribile catastrofe che avrebbe dovuto travolgere l’intero Regno degli Dei era stata evitata grazie a Yun Che.


Non grazie agli Imperatori Divini o ai Divine Master!


Persino l’Imperatrice Diabolica Colpo Celeste Nemesi dei Diavoli, un’Imperatrice dei Diavoli, che tutti credevano l’incarnazione della malvagità più pura, la cui esistenza tutti ritenevano imperdonabile… in realtà, aveva scelto l’esilio per sé stessa e il suo Clan, fuori dal Caos Primordiale, per salvare i mortali.


E dopo, non solo nessuno aveva raccontato dell’impresa di Yun Che, ma coloro che conoscevano la verità gli avevano dato la caccia, avevano distrutto il suo pianeta natìo, e l’avevano costretto a fuggire nella Regione Settentrionale… alla fine, persino la fama e la gloria che avrebbero dovuto essere sue erano state divise fra coloro che avevano distrutto la sua intera vita.


E nel frattempo, loro, gli abitanti della Regione Orientale, avevano continuato ad ammirare quei mostri, come degli sciocchi pagliacci, lodandoli a gran voce e aiutandoli a dare la caccia al Messia che aveva salvato tutti loro, Yun Che…


Si sentivano insultati? No.


Erano arrabbiati? No.


Erano tristi? No.


Erano confusi?


No…


Quella rivelazione li aveva scioccati così terribilmente che nelle loro menti non c’era alcun pensiero, non c’era alcuna emozione… non c’era neppure fede.


Quel giovane, sul Palco degli Dei, sembrava così coraggioso e straordinario. I suoi occhi brillavano come le stelle più luminose dell’universo nella più scura delle notti.


Quello stesso uomo aveva massacrato gli abitanti del Regno dell’Eternità e invaso decine di migliaia di Reami Stellari senza alcuna pietà.


E in quel momento, tutti finalmente capirono perché.


Dopo aver compiuto la più grande e gloriosa impresa nella storia del Regno degli Dei – non sarebbe stato esagerato neppure dire che ogni uomo e ogni donna che discendessero dagli Dei gli dovevano la vita…


Era stato ripagato con la tortura più crudele e spregevole che si potesse immaginare.


Persino loro, coloro che lui aveva salvato, erano diventati involontariamente, ma innegabilmente, complici di coloro che l’avevano spinto in quell’abisso.


Ogni abitante della Regione Orientale era pallido come un fantasma, con un’espressione sconvolta. Avrebbero preferito credere di trovarsi in un sogno assurdo, che la loro fede e tutte le loro convinzioni non stessero crollando a pezzi, che i crimini di coloro che ammiravano e veneravano non fossero stati rivelati.


Nello schieramento opposto, gli abitanti della Regione Settentrionale stavano perdendo tutto il loro intento omicida e la loro sete di sangue. Fino a pochi minuti prima, odiavano i loro nemici e desideravano sterminarli. Ma ora, non riuscivano neppure a smettere di piangere.


L’Imperatrice Diabolica si era sacrificata per il bene del mondo.


Il Sovrano dei Diavoli aveva salvato da solo l’intero universo.


Il Regno degli Dei poteva vivere in pace grazie alla generosità dei Diavoli!


Le parole dell’Imperatrice Diabolica avevano abbattuto le mura intorno al loro cuore, lasciando sgorgare il dolore che loro avevano represso troppo a lungo…


                                


                                



