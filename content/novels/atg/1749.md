---
weight: 1749
title: Capitolo 1749 – Regalo
pubDate: 2025-03-10T08:57:10.496Z
tags:
    - atg
---




Capitolo regolare, 0 in coda, 0/10 donazione
-Alstor




“…” Per qualche motivo, le parole di Shui Meiyin suonarono stranamente familiari a Yun Che. Probabilmente, in passato qualcuno gli aveva già detto qualcosa di simile.


Sorrise ancora con affetto, ma stavolta il suo sguardo nascondeva un’oscurità gelida: “Sì, diventerò il sovrano di tutto l’universo… non sono tornato solo per vendicarmi.”


Shui Meiyin annuì con decisione. I suoi occhi erano ancora velati dalle lacrime, ma il suo sorriso era incredibilmente luminoso.


Non solo Yun Che era sano e salvo, ma era anche molto più potente di quanto lei avesse immaginato. Ora regnava sull’intera Regione Settentrionale, e anche mentalmente era in condizioni molto migliori di quanto lei avesse creduto.


Prima di rivedere Yun Che, era stata tormentata da due paure. La prima era che lui soccombesse totalmente all’oscurità, rinunciando completamente alla sua umanità per la sete di vendetta. La seconda era che il suo desiderio di morire fosse intenso quanto quello di vendicarsi…


Ma nessuna delle due possibilità sembrava essersi avverata… Quindi, dopotutto, Chi Wuyao non aveva cercato di consolarla mentendole.


Anche l’anima e la determinazione di Yun Che erano molto, molto più forti di prima.


“Di che segreti si tratta? Perché non puoi dirceli ora?” Qianye Ying’er si intromise di nuovo: “Che donna infantile. Ma voi vi divertite tutte a giocare con lui e a tenerlo sulle spine, dicendo di avere dei segreti o con altre tattiche da due soldi?”


“Sta’ zitta.” Ribatté Yun Che, infastidito.


Mentre tutti gli stavano dando la caccia, il Regno Luce di Gemma e Shui Meiyin erano stati gli unici a nasconderlo e proteggere, correndo un gigantesco rischio.


Quando era tornato nella Regione Orientale portando un’oscura catastrofe, non si sarebbe sorpreso se Shui Meiyin avesse deciso di opporsi e ostacolarlo. Dopotutto, sarebbe stato naturale, perché era anche lei un’abitante della Regione Orientale. Eppure, lei aveva superato ancora una volta ogni sua aspettativa, preparato un’arma segreta molto prima che lui potesse utilizzarla, e consegnandola al momento perfetto. Grazie a lei, l’intero Regno degli Dei sapeva che il suo odio era giustificato e molti praticanti del mistero avevano perso il desiderio di combattere, disillusi verso la loro causa.


Lui non aveva mai dato a Shui Meiyin ciò che meritava. Non aveva ricambiato neppure un briciolo del suo affetto, che dovrebbe essere presente in ogni relazione amorosa, perché il loro matrimonio era stato organizzato per uno stratagemma ed era stata Mu Xuanyin a costringerlo a non annullarlo.


Lei era rimasta lontano da lui per tremila anni, all’interno della Perla dell’Eternità. Lui si era trasformato da uomo prestigioso a Diavolo brutale, dopo essere stato tradito. Eppure, lei aveva continuato ad amarlo con tutta sé stessa.


La sua ossessione poteva sembrare sciocca, ridicola e infantile a chiunque altro, ma Yun Che sapeva quanto fosse fortunato ad avere al suo fianco una donna come lei.


Era come avere una stella meravigliosa, che avrebbe brillato in eterno per lui e per lui soltanto.


Dopo aver attraversato l’oscurità e la disperazione più totale, il suo affetto per la ragazza di fronte a lui era cresciuto a dismisura.


“Umpf!” Qianye Ying’er si voltò di spalle e distolse lo sguardo.


Shui Meiyin sbatté le palpebre. Sembrava che Yun Che non fosse l’unico a essere cambiato drasticamente – anche se questa affermazione era riduttiva – nell’arco degli ultimi anni.


“Fratellone Yun Che, ti sto nascondendo questi segreti per… un motivo molto importante. Per favore, fidati di me, va bene?” gli spiegò brevemente, per poi sorridere: “Comunque, l’Imperatrice Diabolica ti ha trattato davvero benissimo, sai? Ha fatto di nascosto un sacco di cose per il tuo bene, prima di andarsene.”


“Mn.” Yun Che annuì… in un certo senso, lei non aveva avuto scelta. La vita di entrambe le sue figlie dipendeva da lui, dopotutto.


Il Dio Malvagio e l’Imperatrice Diabolica Colpo Celeste Nemesi dei Diavoli erano davvero il più grande Dio e il più grande Diavolo del mondo intero.


Purtroppo, il mondo non meritava la loro generosità.


Come aveva promesso, Yun Che non indagò ulteriormente. A quel punto, si voltò verso Chi Wuyao e le chiese: “A proposito, perché voi due eravate insieme?”


“Perché no?” replicò Chi Wuyao: “Io e la Piccola Meiyin siamo vecchie amiche, sai?”


“Vecchie amiche?” Yun Che si accigliò leggermente, poi ricordò lo strano modo in cui Shui Meiyin aveva guardato Mu Xuanyin, durante la sua prima visita al Regno della Canzone Glaciale.


“Lei mi notò immediatamente, quando vide ‘noi due’.” Spiegò lentamente Chi Wuyao: “Per fortuna, non lo disse a nessuno. Poi, decisi che voi due vi sareste sposati. Dopotutto…”


Le sue labbra si incurvarono in un sorriso giocoso: “Sarebbe un peccato lasciare a qualcun altro una ragazza così bella e terrificante, non credi?”


“~！@#￥%...” Nel frattempo, i Divoratori della Luna che sorvegliavano l’area circostante non riuscirono a non spalancare gli occhi, con un torpore alla nuca. Avevano la sensazione che sarebbe stato meglio per loro se fossero stati in qualsiasi altro posto al mondo, eppure sapevano che andarsene sarebbe stato inopportuno.


In ogni caso, l’entourage del Sovrano dei Diavoli e della Regina Diabolica era… bizzarro, a dir poco.


Chi Wuyao stava sorridendo, ma in realtà stava nascondendo un grande dubbio.


La Divina Anima Immacolata poteva percepire alla perfezione la sua Anima Diabolica del Nirvana.


Quindi, entro un certo limite, anche lei poteva percepire la Divina Anima Immacolata di Shui Meiyin.


Ecco perché era… confusa dal tremore che aveva percepito nell’anima di Shui Meiyin, mentre lei parlava con Yun Che.


Non riusciva neanche a immaginare che genere di intensa emozione potesse aver causato quel tremore.


<em>Cosa sta nascondendo?</em>


<em>E perché è necessario nasconderlo?</em>


“Ahem.” Dopo aver riflettuto a lungo, Shui Qianheng attirò l’attenzione con un piccolo colpo di tosse e disse: “Sovrano dei Diavoli, oggi non siamo venuti soltanto per rivederti, ma anche per farti una richiesta.”


Yun Che si voltò verso di lui e rispose gentilmente: “Non ho dimenticato il favore che ti devo, Signor Shui. Puoi chiedermi qualsiasi cosa… eccetto di perdonare la Regione Orientale!”


L’espressione di Shui Qianheng si irrigidì leggermente.


Shui Yingyue intervenne, prendendo il posto di suo padre e andando dritta al punto: “Il Regno Luce di Gemma non vuole chiederti di perdonare la Regione Orientale, Sovrano dei Diavoli. Vogliamo chiederle di… darle una possibilità.”


“Una possibilità, dici?” gli angoli delle labbra di Yun Che si incurvarono verso l’alto. La sua voce educata divenne improvvisamente fredda e spietata: “Per caso, quattro anni fa qualcuno ha dato <em>a me</em> una possibilità!?”


Si voltò, distogliendo lo sguardo da Shui Yingyue: “Il Regno Luce di Gemma non correrà alcun pericolo, non importa cosa accada al resto della Regione Orientale. E prometto che ripagherò decine e decine di volte il favore che vi devo. Ma se volete che conceda una seconda possibilità alla Regione Orientale…”


“Heh!” ridacchiò con freddezza, prima di riprendere: “Mi dispiace, ma il favore che vi devo non è così grande da farmi dimenticare la mia defunta famiglia!”


La sua risposta fu secca e intransigente.


Prima ancora che Shui Qianheng e Shui Yingyue potessero aggiungere altro, Yun Che si voltò di scatto e disse: “Anche voi siete qui per implorare pietà a nome della Regione Orientale, onorevoli ospiti del Regno del Cielo Velato?”


Dopo qualche istante di silenzio, altre due persone uscirono dall’Arca da Guerra del Cielo Spirituale e si fermarono di fronte a Yun Che.


Non erano altri che il Realm King del Cielo Velato, Lu Zhou, e suo figlio, Lu Lengchuan.


Il Regno del Cielo Velato non era stato attaccato, e non perché si trattava di uno dei tre Reami Superiori più potenti della Regione.


Ma perché Yun Che ricordava ancora ciò che Lu Zhou aveva detto alla Parete del Caos Primordiale, nonostante la terribile pressione sotto cui si era trovato.


L’aveva detto a bassa voce… ma lui l’aveva comunque sentito chiaramente, sebbene fosse sull’orlo di perdere la ragione per la rabbia.


“Lu Zhou del Regno del Cielo Velato porge i suoi saluti al Sovrano dei Diavoli della Regione Settentrionale.”


Padre e figlio si inchinarono con rispetto di fronte a Yun Che.


Lui si voltò e li osservò entrambi. Quel semplice gesto significava che aveva accettato il loro inchino: “Tu sei una delle poche persone che mi hanno difeso quando tutti gli altri mi hanno tradito, Realm King Lu, e fra me e te c’è una piccola amicizia, Fratello Lu. Se siete venuti per essere miei ospiti, allora le mie porte sono aperte per voi, e lo saranno sempre. Ma ripeto, se siete qui per implorare pietà a nome della Regione Orientale… non fatemene una colpa, se vi caccerò via!”


Lu Zhou alzò lo sguardo, stupito.


Non credeva che Yun Che avesse sentito il suo rabbioso commento a bassa voce, quattro anni prima, né tantomeno che lo ricordasse ancora.


Questo dimostrava quanto ritenesse importanti l’onestà, il rispetto e i debiti.


Anche lo sguardo di Lu Lengchuan divenne molto più combattuto.


Sul Palco degli Dei, aveva deciso volentieri di cedere la vittoria a Yun Che, nonostante alla fine della loro grande battaglia si fosse trovato in enorme vantaggio.


Dopo aver coltivato per tremila anni nella Perla dell’Eternità, era diventato un Divine Master, ma d’altro canto Yun Che era diventato il terrificante Sovrano dei Diavoli della Regione Settentrionale, senza quella stessa opportunità. Chi avrebbe mai immaginato che il suo duello con Yun Che sarebbe diventato il momento più glorioso della sua vita?


“No, non è così, Sovrano dei Diavoli.” Rispose Lu Zhou: “Siamo venuti perché il Realm King del Regno Luce di Gemma ci ha proposto di unirci a voi.”


“Oh?” Yun Che guardò Lu Zhou dritto negli occhi, ma non trovò alcuna traccia di disonestà.


“Heh.” Yun Che ridacchiò: “Le mie orecchie mi ingannano? Il Realm King di uno dei tre Reami Superiori più potenti della Regione Orientale ha davvero chiesto di unirsi a noi, i mostri che hanno devastato la vostra Regione?”


“Per caso, vi siete dimenticati dei fiumi di sangue che abbiamo versato, o che possediamo l'Energia Misteriosa Oscura, quel potere eretico che non dovrebbe esistere!?”


Lu Zhou mantenne la calma, nonostante stesse guardando Yun Che dritto negli occhi. Rispose: “Ha ragione, avete versato fiumi di sangue per la Regione Orientale, ma quel sangue cancellerà la macchia nei nostri ideali e nelle nostre anime.”


“Non è certo la fantomatica Legge dei Cieli a decidere se l'Energia Misteriosa Oscura è accettabile o no, sono coloro che governano a farlo!” dichiarò con entusiasmo: “Se il Sovrano dei Diavoli governerà il Regno degli Dei, se sarà lei a decidere le leggi di tutto il mondo, allora le basterà una parola, e l'Energia Misteriosa Oscura non sarà più un peccato, ma il più grande privilegio e onore che si possa desiderare!”


Yun Che: “…”


“Lei, Sovrano dei Diavoli Yun Che…” lo sguardo di Lu Zhou divenne ancora più determinato. Non era il tipo da esitare o cambiare idea, una volta presa una decisione: “… lei un giorno diventerà il sovrano di tutto il Regno degli Dei, e noi abbiamo deciso di seguirla.”


Yun Che corrugò leggermente la fronte: “Non temete che… io possa trascinarvi tutti con me nelle profondità più remote dell’inferno!?”


“Non si può vivere senza prendere decisioni, e io non rimpiango mai le mie.” Rispose Lu Zhou: “E poi, non abbiamo scelto solo per i nostri interessi. Ma anche… per espiare i nostri peccati e ripagare, per quanto possibile, il favore che le dobbiamo.”


Yun Che si voltò verso Shui Qianheng e Shui Yingyue: “Anche il Regno Luce di Gemma ha preso questa decisione?”


“Esatto.” Rispose Shui Yingyue: “Non solo la verità è stata svelata a tutti dalla Proiezione dell’Eternità, ma questa è la prima volta che la percezione stessa che il mondo ha dell'Energia Misteriosa Oscura è stata scossa fino alle radici, quindi credo che nessuno rimarrà troppo sorpreso dalla nostra scelta. In effetti, sono sicura che molti altri Realm King e Reami Stellari seguiranno i nostri passi.”


“Hahahaha!” Yun Che scoppiò improvvisamente a ridere: “Come avrei dovuto aspettarmi dai Realm King del Regno Luce di Gemma e del Regno del Cielo Velato, persino la vostra ‘supplica’ è molto più astuta di qualsiasi stratagemma la maggior parte delle persone possa escogitare… per vostra sfortuna, tutti coloro che voglio uccidere moriranno, anche se dovessero prostrarsi di fronte a me fino a spezzarsi ginocchia e cranio!”


Shui Yingyue e Lu Zhou trattennero il fiato.


“Fratellone Yun Che…” sussurrò piano Shui Meiyin.


Yun Che si voltò improvvisamente verso Chi Wuyao e le chiese: “Sei stata tu a portarli qui con l’Arca da Guerra del Cielo Spirituale. Quindi, sei per caso d’accordo con loro? Credi che dovrei assecondare la loro supplica?”


“Certo che sì.” Rispose Chi Wuyao, senza esitare e con uno strano sorriso.


“…” Yun Che la fissò e aspettò. Sapeva che Chi Wuyao gli avrebbe dato una risposta soddisfacente… soprattutto perché lei capiva meglio di chiunque altro quanto fosse sconfinato il suo odio.


“Il sovrano detta le leggi, i sudditi possono solo decidere se obbedire o venire puniti, o addirittura uccisi. Non ci sono altre scelte. Dunque…” il giudizio di Chi Wuyao fu spietato e assetato di sangue: “Tutti i Reami Sovrani che hanno preso parte a quel tradimento meritano di essere rasi al suolo, o perlomeno sterminati.”


“Ma non vale lo stesso per coloro al di sotto dei Reami Sovrani. Credo che debbano ricevere una seconda occasione.” Chi Wuyao sorrise: “Dopotutto, dobbiamo ancora conquistare la Regione Meridionale e quella Occidentale. Abbiamo bisogno di cani e carne da cannone che lastrichino la strada per la vittoria, no?”


Li stava aiutando a implorare pietà per la Regione Orientale, eppure le sue parole fecero gelare il sangue nelle vene a Shui Qianheng, Shui Yingyue, Lu Zhou e Lu Lengchuan.


Yun Che rimase in silenzio.


La sua mente tornò indietro nel tempo, fino ai giorni che aveva trascorso nel Regno Demoniaco Illusorio…


In quell’occasione, dopo aver ottenuto l’Eredità del Corvo Dorato e aver riconquistato il trono, la Piccola Imperatrice Demoniaca aveva condannato a morte il Duca Huai, la sua famiglia e tutti i suoi parenti… tuttavia, il Duca Huai era l’unico ad aver preso parte alla congiura. E almeno il sessanta percento della Famiglia Reale e delle Famiglie Guardiane si erano unite alla sua fazione durante i dissidi interni che avevano tormentato il Regno Demoniaco Illusorio per oltre un secolo.


La pena prevista per il tradimento era lo sterminio dell’intera famiglia, fino a nove generazioni.


Se la Piccola Imperatrice Demoniaca l’avesse applicata alla lettera, il Regno Demoniaco Illusorio si sarebbe indebolito notevolmente, cadendo in un periodo di conflitti interni ancora più lungo. Avrebbe avuto bisogno di molto, molto tempo per riprendersi, e molte tra le famiglie più potenti del Regno sarebbero scomparse per sempre.


Ma se avesse perdonato tutti, non avrebbe potuto certo guardare in faccia i defunti Imperatore Demoniaco e Piccolo Imperatore Demoniaco una volta nell’aldilà, né le Famiglie Guardiane e i membri della Famiglia Imperiale che erano rimasti fedeli nonostante le sofferenze.


Alla fine, aveva preso una decisione… e Yun Che aveva assistito a tutto, dall’inizio alla fine.


“Hai ragione.” Disse lentamente Yun Che, dopo un lungo silenzio. Sembrava che stesse parlando fra sé e sé, piuttosto che annunciando il suo verdetto finale: “Dovrei concedere alla Regione Orientale una seconda occasione.”


Il suo sorriso si allargava sempre di più, a ogni parola. Quando giunse alla fine della frase, la sua espressione non era quella di un sovrano misericordioso, ma piuttosto… quella di un tiranno spietato.




                                



