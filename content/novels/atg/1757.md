---
weight: 17570
title: Capitolo 1757 – La Luce in Fondo al Tunnel (2)
pubDate: 2025-03-10T08:57:10.498Z
tags:
    - atg
---


<strong><em>Capitolo regolare, 0 in coda, 0/10 donazione</em></strong>
<strong><em>-Alstor (scusate ragazzi, ho combinato un casino col 1756 quindi ho dovuto sistemarlo prima di pubblicare entrambi. Sono i regolari di ieri e dell'altro ieri)</em></strong>


Qianye Fantian era il padre biologico di Qianye Ying’er, eppure lei l’aveva attaccato senza pietà. I Divoratori della Luna che avevano assistito alla scena erano piuttosto scioccati, perché non conoscevano completamente tutto ciò che era successo fra loro due.


Parecchi Re del Brahma si lasciarono alle spalle la cautela e scattarono verso Qianye Fantian per aiutarlo. Il Quarto Re del Brahma prese rapidamente una pillola bianca e cercò di fargliela ingoiare: “Mio Imperatore, presto –”


Qianye Fantian lo spinse immediatamente via.


Ormai, il veleno era penetrato così a fondo nel suo corpo che persino il suo sangue aveva cambiato colore. Ma, anziché continuare a lottare per sopravvivere, gridò ai suoi Re del Brahma: “Mio Imperatore? Siete diventati ciechi e sordi!? Ora è Ying’er la vostra Imperatrice! È l’unica Imperatrice del Regno del Brahma!”


“Heh!” Qianye Ying’er sogghignò ad alta voce. Il suo intento omicida non era affatto diminuito, nonostante il gesto di Qianye Fantian: “Qianye Fantian, è questo il tuo ultimo piano? Credi davvero di poter proteggere i tuoi cani con uno stratagemma così patetico e ridicolo?”


“No, ormai non sono più i miei cani.” Qianye Fantian si rialzò lentamente in piedi. Il suo sguardo era sfocato, ma i suoi occhi lasciavano ancora trasparire la forza di un Imperatore Divino: “Ora sono tuoi, e tuoi soltanto!”


Si voltò di scatto e gridò ai Re del Brahma: “Si può sapere cosa state aspettando!? Giurate fedeltà alla nuova Imperatrice del Brahma! O forse vi siete dimenticati anche le più basilari leggi di lealtà del Regno del Brahma!?”


Le parole di Qianye Fantian fecero allargare ancora di più il ghigno di sua figlia. L’Oracolo Divino avvolse il corpo dell’uomo come un serpente dorato e lo trascinò ai suoi piedi, mentre l'Energia Misteriosa Oscura che avvolgeva la lama divorava la sua carne, poco alla volta, penetrando nelle sue ossa e facendo sgorgare fontane di sangue.


Qianye Fantian non si lasciò sfuggire neppure un gemito di dolore. Ai piedi di Qianye Ying’er, sollevò lo sguardo e disse con la voce roca: “Ying’er, ricorda che colui che odi più di ogni altra persona al mondo e che vuoi uccidere sono io, non loro! Loro non sono altro che servi fedeli, disposti a obbedire a ogni ordine del loro padrone e a prendersene la responsabilità.”


“Sono tuoi parenti, perché tutti voi avete il Sangue del Brahma nelle vene! Questo non cambierà né ora né mai!”


“Davvero?” il sorriso di Qianye Ying’er non divenne affatto meno minaccioso. Ricordava ancora molto bene la crudeltà con cui Qianye Fantian l’aveva tradita, dunque non si sarebbe mai lasciata tentare dalle sue promesse, neppure per un istante. Rispose, freddamente e in tono provocatorio: “Beh, li ucciderò comunque tutti. Del resto, sei stato tu a insegnarmi che bisogna essere molto scrupolosi nell’annientamento dei propri nemici. Quindi, dimmi… cosa credi che dovrei fare, in questa situazione?”


Thump!!


Il Terzo Re del Brahma cadde pesantemente in ginocchio e si prostrò verso Qianye Ying’er. Disse, con la voce tremante: “La nostra Imperatrice è Qianye Ying’er, e giuriamo di servirla fino alla morte. Lei è la nostra nuova Imperatrice, è la parola dell’Imperatrice è legge. Il nostro giuramento è eterno e, finché avremo vita, non lo rinnegheremo, neppure di fronte alla morte!”


Alla fine, aveva capito cosa Qianye Fantian intendesse con “l’ultima speranza”. Intendeva salvare il Sangue e le Eredità del Brahma, anche a costo della vita.


Non voleva che il Regno del Brahma subisse lo stesso fato di quello degli Dei Lunari… non voleva che il Regno del Brahma venisse spazzato via completamente. Anche a costo di rinunciare al suo orgoglio e accettare l’umiliazione.


Alle sue spalle, anche gli altri otto Re del Brahma e gli Anziani del Brahma si inginocchiarono e ripeterono quel giuramento.


Per loro sfortuna, ciò non fece altro che suscitare ancora più disprezzo in Qianye Ying’er.


“Speravo che, prima di morire, l’Imperatore del Brahma mi avrebbe almeno fatta divertire un po’ combattendo, ma anche voi vi abbassate a questa farsa indegna?”


“Così sia, risparmiate le forze per gridare e contorcervi all’inferno!”


Fece scattare in avanti un braccio e creò un’esplosione di Energia Misteriosa Oscura. Qianye Fantian venne scaraventato via all’istante.


Il Terzo Re del Brahma distese una mano, fermando due Re del Brahma che avrebbero voluto aiutare il loro precedente Imperatore, ma lui stesso stava tremando senza controllo.


Anche stavolta, Qianye Fantian non aveva incanalato ciò che restava della sua Energia Misteriosa per proteggersi. Ormai, il suo corpo era stato divorato quasi completamente dall’Oscurità.


Sollevò di nuovo lo sguardo, restando a terra, ma stavolta verso Yun Che.


“Yun Che, hai tutto ciò che si possa desiderare, sarebbe uno spreco… usare tutte le risorse a tua disposizione solo per vendetta e distruzione… Ora che hai dato inizio a questa guerra, sei destinato a… diventare il sovrano dell’intero Regno degli Dei!”


“Avrai anche sconfitto senza fatica la Regione Orientale… ma hai anche allarmato quella Meridionale e quella Occidentale. Non potrai ripetere l’attacco a sorpresa che ti ha permesso di conquistare la Regione Orientale, quindi avrai bisogno di ancora più potere per raggiungere i tuoi obiettivi!”


La sua voce era debole, e riuscì a malapena a sollevare le braccia per sollevarsi da terra. Tuttavia, ogni sua parola fece rabbrividire tutti i presenti: “Le persone… sono più utili da vive che da morte! Il Regno del Brahma sarà fedele a te e Ying’er così come lo è stato a me! Loro saranno i tuoi cani, i tuoi strumenti, la tua carne da cannone… per te e Ying’er, ucciderli tutti sarebbe solo un terribile spreco!”


“Un vero sovrano dovrebbe diventare più forte dopo aver conquistato i suoi nemici… non il contrario!”


Yun Che: “…”


“Hmm!”


Qianye Fantian tentò di alzarsi in piedi, ma scivolò e cadde in ginocchio. Il sangue che sgorgava da ogni sua ferita e orifizio diventava sempre più scuro.


Quelli erano i panni sporchi di Qianye Ying’er e della sua famiglia, quindi nessuno – né Yun Che, né Chi Wuyao, né i Divoratori della Luna – si era intromesso, fin dall’inizio.


“Hai finito?” Qianye Ying’er distese le dita e raccolse una quantità sconcertante di Energia Misteriosa Oscura nella mano. Qianye Fantian non era riuscito a farla esitare né a suscitare la minima reazione.


“Se hai finito di sprecare il fiato per queste stupidaggini…” Qianye Ying’er puntò un dito verso Qianye Fantian: “Muori…”


“Il mio unico rimpianto è che non potrai implorare mia madre di perdonarti, perché lei è in paradiso, mentre tu resterai per sempre all’inferno!”


Scattò verso Qianye Fantian con odio, pronta a dargli il colpo di grazia. Fra le sue mani c’era abbastanza Energia Misteriosa Oscura da ridurlo in polvere.


Boom –


Ci fu un boato terrificante e lo spazio stesso tremò… ma non perché l’attacco di Qianye Ying’er aveva colpito e ucciso Qianye Fantian. Yun Che era comparso senza preavviso, fermandola con la forza.


“Tu?” Qianye Ying’er divenne scura in volto, terribilmente confusa.


Continuando a stringere in una presa ferrea le braccia di Qianye Ying’er, Yun Che mormorò: “Yan Uno, uccidilo.”


Yan Uno obbedì immediatamente. Una spettrale mano nera comparve dal nulla, penetrando nel petto di Qianye Fantian, facendo a pezzi i suoi organi interni e distruggendo ciò che restava della sua energia vitale.


“…” I Re del Brahma erano sconvolti dal dolore, ma nessuno di loro disse nulla né si mosse di un solo millimetro.


La luce negli occhi di Qianye Fantian scomparve gradualmente… dopotutto, al mondo ci sono cose alle quali non si può sfuggire, neppure con un potere assoluto o con tattiche elaborate. Era stato sconfitto, ma era convinto che non fosse una sconfitta immeritata.


Mentre la sua anima cominciava a lasciare il suo corpo, senza più le forze di reggersi in piedi cadde in avanti… e lanciò un ultimo sguardo a Yun Che.


In quello sguardo, c’era una lieve gratitudine.


Da quando era diventato Imperatore del Brahma, non aveva mai provato quell’emozione… perché i sovrani non dovrebbero provarla.


Ma, negli ultimi istanti della sua vita, si era sentito grato nei confronti del suo peggior nemico, che alla fine era riuscito a ucciderlo.


Thump.


Cadde a terra, in una pozza del suo stesso sangue, e rimase immobile.


Prima di perdere definitivamente i sensi, inviò una trasmissione sonora a Qianye Ying’er.


“La Regina Diabolica ha le Streghe e il Regno delle Anime Rubate… come potrai tenerle testa… da sola… Ying’er…”


“…” per la prima volta, le pupille di Qianye Ying’er tremarono violentemente.


Alla fine, l’aura e l’anima di Qianye Fantian scomparvero del tutto.


Era l’Imperatore Divino più potente della Regione Orientale, ma forse neppure lui si aspettava che la sua vita e il suo regno si sarebbero conclusi… in quel modo.


Nessuno si avvicinò al cadavere. I nove Re del Brahma e gli Anziani del Brahma si inginocchiarono e si prostrarono verso Qianye Ying’er un’altra volta, come segno della loro lealtà.


Qianye Ying’er strinse lentamente i pugni, poi si divincolò dalla presa di Yun Che. Fissò i suoi occhi neri e gli chiese, gelida: “Perché mi hai impedito di ucciderlo!? Tu… tu…”


Yun Che lasciò con calma che si sfogasse e rispose piano: “Non dovresti vivere solo per la vendetta. Non ne valeva la pena, non per lui, e… Non volevo che tu restassi per sempre imprigionata dalle catene del patricidio. È un fardello che nessuno dovrebbe portare.”


Qianye Ying’er: “…”


Yun Che ovviamente odiava a morte Xing Juekong. Anni prima, pensava che avrebbe potuto ridurlo in un milione di pezzi, e che questo non sarebbe stato comunque sufficiente a placare il suo odio.


Ma quando, finalmente, aveva avuto fra le proprie mani Xing Juekong, impotente e indifeso, aveva scoperto di non riuscire a trovare la forza di ucciderlo. Negli ultimi anni, aveva tenuto prigioniero l’ex Imperatore Divino, congelato nell’Arca Primordiale Misteriosa, così che soffrisse per ogni secondo della sua vita, eppure non aveva mai cercato di ucciderlo.


Perché Xing Juekong, in fondo, era pur sempre il padre di Jasmine e Caizhi. Non riusciva semplicemente ad accettare l’idea di assassinare loro padre.


Qianye Ying’er rimase con lo sguardo perso nel vuoto, immobile, e impiegò parecchio tempo a riprendersi.


“Tuttavia, ho infranto la promessa che ti avevo fatto, quindi per sdebitarmi…” Yun Che lanciò un’occhiata ai Re e agli Anziani del Brahma, ancora tormentati dal veleno: “… sei libera di scegliere il loro destino.”


Fino a pochi minuti prima, Qianye Ying’er avrebbe ucciso tutte quelle persone senza la minima esitazione… dopotutto, erano i cani di Qianye Fantian, e avevano dato la caccia sia a lei sia a Yun Che.


Ma adesso, non riusciva a prendere una decisione.


“Mia Imperatrice,” disse a bassa voce il Terzo Re del Brahma: “Lei è la nostra nuova Imperatrice, e in tutto il Regno del Brahma nessuno oserebbe disobbedirle. Anche i due Antenati saranno felici di servirla.”


Qianye Ying’er non ebbe alcuna reazione, ma la voce di Qianye Fantian continuò a riecheggiare nella sua mente:


“Sono tuoi parenti, perché tutti voi avete il Sangue del Brahma nelle vene! Questo non cambierà né ora né mai!”


“No, ormai non sono più i miei cani. Ora sono tuoi, e tuoi soltanto!”


“La Regina Diabolica ha le Streghe e il Regno delle Anime Rubate… come potrai tenerle testa… da sola… Ying’er…”


…


“Curali…”


Alla fine, pronunciò il suo verdetto. Qualche minuto prima, non avrebbe mai e poi mai pronunciato quella parola.


Gli Anziani e i Re del Brahma – soprattutto i Re del Brahma – quasi scoppiarono in lacrime non appena sentirono la sua decisione… e non solo perché sarebbero sopravvissuti.


“D’accordo.”


Yun Che la guardò per un istante, e annuì senza esitare.


Raggiunse i Re del Brahma e distese una mano. L’energia purificante più straordinaria del mondo brillò nella sua mano sinistra.


“He Ling,” sussurrò Yun Che: “Non ti preoccupare. Se chi ha ucciso i tuoi genitori è ancora vivo, di sicuro non è uno dei Re del Brahma. Soprattutto, grazie a loro potremo scoprire in un batter d’occhio i veri colpevoli.”


He Ling annuì ubbidientemente, poi rilasciò l’aura purificatrice della Perla del Veleno Celeste. Neutralizzò rapidamente il Veleno Celeste della Disperazione che tormentava i nove Re del Brahma e i sessantatré Anziani del Brahma.


Il Veleno Celeste della Disperazione era un incubo a cui era impossibile sfuggire, in quell’era, ma lo stesso non valeva per la Perla del Veleno Celeste. Del resto, era stato creato dalla Perla del Veleno Celeste stessa, dunque nessun altro Artefatto poteva curarlo meglio di lei. Ben presto, il bagliore verde nelle pupille dei membri del Regno del Brahma scomparve nel nulla.


Poco dopo, la Perla del Veleno Celeste smise di brillare. Il Veleno era stato completamente rimosso.


Tuttavia, i Re e gli Anziani del Brahma erano comunque così deboli da non riuscire neppure a reggersi in piedi senza barcollare. Sicuramente, avrebbero avuto bisogno di molto tempo per riprendersi.


Ma quello era comunque un paradiso, in confronto all’inferno nel quale erano intrappolati fino a poco prima.


Il Terzo Re del Brahma si inchinò verso Qianye Ying’er e Yun Che, e subito dopo tutti gli altri lo imitarono: “Ringraziamo la nostra Imperatrice e il Sovrano dei Diavoli.”


“Accendete la grande Formazione di Proiezione,” ordinò sottovoce Chi Wuyao a un servitore, mentre osservava furtivamente Qianye Ying’er. Il suo sorriso ammaliante era immutato, ma il suo sguardo divenne un po’ più combattuto del solito.


Era felice di quell’esito, soprattutto considerando quanto Qianye Ying’er odiasse Qianye Fantian. Fino a pochi minuti prima, Qianye Ying’er avrebbe ucciso qualsiasi uomo e qualsiasi donna anche solo lontanamente legati a lui, ma adesso…


Che piacesse o no, in ogni caso era incredibile che Qianye Fantian avesse compiuto quell’ultimo miracolo prima di morire.


                                
                                



