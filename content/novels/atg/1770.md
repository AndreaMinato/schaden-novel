---
weight: 17700
title: Capitolo 1770 – L’Ossessione di Poyun
pubDate: 2025-03-10T08:57:10.500Z
tags:
    - atg
---


Capitolo regolare, 0 in coda, 0/10 donazione
-Alstor


Huo Poyun indossava degli abiti rosso fiammante, e non era da solo. Alle sue spalle, c’erano i tre Maestri di setta che in passato avevano governato il Regno del Dio della Fiamma, prima che Huo Poyun ne diventasse il Realm King, ovvero Yan Wancang, il Maestro della setta dell’Uccello Vermiglio, Yann Juehai, il Maestro della setta della Fenice, e Huo Rulie, Maestro della setta del Corvo Dorato.


L’arrivo dei quattro uomini più potenti del Regno del Dio della Fiamma creò un’ondata di violento calore in tutta la regione innevata.


Mu Huanzhi li stava aspettando, e non appena arrivarono si diresse verso di loro. Li osservò per qualche istante, poi fece una domanda della quale tutti conoscevano già la risposta: “Benvenuti, Realm King del Dio della Fiamma e Maestri delle sette. Cosa vi porta nel Regno della Canzone Glaciale?”


Nessuno gli rispose.


Huo Poyun aveva lo sguardo puntato dritto in avanti, tranquillo e senza alcuna espressione sul volto. I tre Maestri delle sette, invece, sembravano combattuti e Huo Rulie si avvicinò a Huo Poyun, dicendogli a bassa voce: “Poyun, ascoltami, questa è l’ultima occasione per –”


“Risparmiami i tuoi consigli. Ho già preso la mia decisione!” Huo Poyun lo interruppe bruscamente.


“Poyun!” Huo Rulie digrignò i denti così forte che quasi si spezzarono all’istante.


Huo Rulie era un uomo testardo e dal carattere impetuoso. Quando prendeva una decisione, non faceva mai un passo indietro. Tutti, nel Regno del Dio della Fiamma e in quello della Canzone Glaciale, lo sapevano molto bene.


Huo Poyun non era impetuoso quanto lui, ma era decisamente molto, molto più testardo.


Mu Huanzhi corrugò leggermente la fronte, poi disse: “Informerò subito la Maestra della setta.”


“Non è necessario,” disse seriamente Huo Poyun, sollevando di poco lo sguardo: “Va bene anche qui.”


La neve si fermò improvvisamente, e una pressione silenziosa e invisibile scese dal cielo. I tre Maestri delle sette rimasero senza fiato e la loro vista si annebbiò.


Davanti a Huo Poyun comparve lentamente una sagoma nera come la notte.


Nessuno sapeva quando quell’uomo era comparso nel cielo. I suoi occhi erano neri come l’inchiostro, e il suo sguardo non conteneva alcuna traccia di affetto, gioia o amicizia. C’erano solo una freddezza e un’indifferenza sconfinate.


Il suo volto era rimasto lo stesso, ma i suoi occhi e la sua aura erano cambiati completamente.


Tutti e tre i Maestri delle sette indietreggiarono di un passo senza rendersene conto. Persino Huo Rulie, che in passato era stato il più legato a Yun Che fra loro, al punto da ridere allegramente con lui tutto il tempo e chiamarlo “fratellino Yun”, ritrasse istintivamente la propria aura indomita.


Yun Che era già terrificante nelle Proiezioni Profound, ma di persona era ancora peggio. Di fronte a lui, non provarono semplicemente un’istintiva umiltà, ma piuttosto si sentirono come se un diavolo oscuro stesse stringendo loro la gola coi suoi artigli. Con un solo pensiero, avrebbe potuto ucciderli, ed erano certi che non avrebbe esitato a farlo, indipendentemente dalla loro passata amicizia.


Huo Poyun fu l’unico a guardarlo dritto negli occhi senza indietreggiare, con un leggero sorriso: “Quanto tempo, Yun Che. Sembri molto più in forma di quanto mi aspettassi.”


A una certa distanza, la Strega Chanyi era appena arrivata. Non appena sentì quel saluto, divenne scura in volto.


Per un misero Realm King Superiore, era estremamente scortese rivolgersi in quel modo a Yun Che.


Stava per intervenire e dargli una lezione, ma Chi Wuyao distese un braccio davanti a lei e la fermò. Dopodiché, si voltò in un’altra direzione, osservando una piccola distesa innevata dal lato opposto del gruppo. Lì, Mu Feixue stava osservando la scena in silenzio.


Mu Huanzhi scelse saggiamente di farsi da parte, e si allontanò da quell’incontro che non lo riguardava.


Senza cambiare minimamente postura né atteggiamento, Yun Che rispose: “Mi fa piacere che tu sia venuto di tua iniziativa, così risparmierò un po’ di tempo, Realm King del Dio della Fiamma. Per ringraziarti, prometto che la tua morte sarà rapida.”


“So… Sovrano dei Diavoli!” Huo Rulie avanzò frettolosamente e disse: “Siamo venuti per porgerle le nostre scuse. Poyun non le ha disobbedito di proposito, è solo che stava coltivando in isolamento, poiché era a un passo da un traguardo cruciale, quindi non ha potuto raggiungere in tempo il Regno dell’Eternità. La prego di ricordare la vostra amicizia e concedere a Poyun… e al Regno del Dio della Fiamma, l’opportunità di giurarle fedeltà.”


All’inizio, aveva pensato di chiamare Yun Che “Fratellino Yun”, nella speranza di ridurre almeno in parte la distanza che ormai li separava. Ma, alla fine, si era reso rapidamente conto di non riuscire a trovare il coraggio di farlo, ora che era davanti a lui.


“Amicizia?” rispose con indifferenza Yun Che: “Qualsiasi amicizia ci fosse tra me e il Realm King del Dio della Fiamma in passato, è stata completamente distrutta tempo fa dalle sue stesse azioni. Quindi, dimmi, di che amicizia stai parlando?”


“…” Tutti i muscoli di Huo Rulie si irrigidirono, e nel suo cuore sorse una grande amarezza. Aveva scoperto che Huo Poyun aveva deciso di rivelare al Regno del Sacro Universo la posizione di Yun Che solo dopo che l’aveva fatto, e ancora adesso non riusciva a comprendere perché il suo ex discepolo avesse commesso un tradimento così sciocco e odioso.


Ma una cosa era sicura, ormai Yun Che e Huo Poyun non erano più amici. Il semplice fatto che la vendetta di Yun Che non avesse travolto anche Huo Poyun e il Regno del Dio della Fiamma era il massimo della generosità che potevano aspettarsi da lui.


Huo Poyun sorrise senza paura, nonostante la minaccia di Yun Che. Distese una mano ed evocò una fiamma dorata, che sciolse rapidamente la neve intorno a lui: “Anni fa, avevamo promesso di scontrarci a duello all’interno della Perla dell’Eternità. Alla fine, tu non ci entrasti, ma credo che questa sia un’ottima occasione per mantenere quella promessa.”


“Promessa?” sulle labbra di Yun Che comparve un sorriso sprezzante: “Non ricordo nulla del genere.”


“Non importa.” Huo Poyun sembrava ancora perfettamente calmo. Le fiamme dorate sulla sua mano divennero sempre più intense: “Io me lo ricordo, ed è più che sufficiente.”


Venne completamente avvolto dalle fiamme e scattò in alto nel cielo. Le Fiamme del Corvo Dorato nella sua mano formarono una spada, con la quale sferrò un fendente verso Yun Che.


“Poyun!!”


Tutti e tre i Maestri delle sette impallidirono dal terrore. Perché, se Huo Poyun avesse attaccato Yun Che, non si sarebbe più potuti tornare indietro.


Attaccarono tutti e tre Huo Poyun per provare a fermarlo… ma, considerata la sua attuale forza misteriosa, non potevano fare nulla contro di lui. Huo Poyun li scaraventò via con facilità, poi scattò velocemente verso Yun Che.


La feroce potenza del Divine Master distorse in maniera innaturale l’atmosfera del Regno della Canzone Glaciale, solitamente fredda e immutabile. Yun Che attese che le fiamme dorate di Huo Poyun si avvicinassero a lui, poi sollevò con indifferenza una mano e strinse il pugno.


La luce brillante che illuminava il cielo si offuscò subito. Poi, le fiamme intorno a Huo Poyun, e anche quelle che formavano la sua spada, cominciarono a spegnersi spontaneamente.


Quando Huo Poyun giunse davanti a Yun Che, si erano dissipate completamente. Persino il bagliore del Corvo Dorato nei suoi occhi era stranamente debole.


Man mano che Yun Che comprendeva la Legge del Nulla, anche la sua padronanza sugli elementi aumentava, compreso il fuoco. Ormai, persino affermare che Huo Poyun non potesse neanche immaginare il livello raggiunto da Yun Che sarebbe stato riduttivo.


Quando tutte le sue Fiamme del Corvo Dorato scomparvero senza preavviso, le pupille di Huo Poyun si contrassero leggermente. Si ritrovò proprio davanti a Yun Che, immobile, senza riuscire a muoversi di un solo millimetro. In qualche modo, l’Oscurità di Yun Che aveva inghiottito la sua stessa aura.


Era stato sconfitto prima ancora di poter sferrare il suo attacco.


Yun Che rimase immobile davanti a lui. Non stava sogghignando, non lo stava guardando con disprezzo, né lo stava deridendo per quella scena patetica. Nei suoi occhi c’erano solo oscurità e indifferenza.


Era come se, ai suoi occhi, Huo Poyun non meritasse neppure di essere disprezzato o compatito.


“Ho schiacciato l’orgoglio di tutti coloro che si sono inginocchiati giurandomi fedeltà, e ho impiantato in loro un seme di eterna oscurità,” commentò con indifferenza Yun Che: “Tuttavia, così facendo hanno salvato le loro famiglie, i loro Clan, i loro setta e i loro Reami Stellari.”


“Quei Realm King sono stati saggi, perché non si è degni di quel titolo se non si è abbastanza flessibili da adattarsi agli imprevisti per il bene del proprio Regno. In quanto a tutti coloro che si credono al di sopra degli altri, è mio dovere soddisfare il loro desiderio di morte, non trovi?”


Finalmente, sul volto di Yun Che comparve un’espressione. Ridacchiò con freddezza, poi commentò: “Beh, in ogni caso, sei molto più fortunato di tutti loro. Dato che un tempo eravamo amici, ti ucciderò personalmente!”


“Aspetti, aspetti!” Huo Rulie, Yan Juehai e Yan Wancang accorsero verso di loro, gridando in preda al panico: “Sovrano dei Diavoli, per favore abbia pietà! Lui –”


“Heh.” A Yun Che bastò una risatina per zittire i tre Maestri delle sette e farli fermare: “Non ho dimenticato tutto ciò che lo Spirito della Fenice, nella Prigione Infernale Cimitero di Dei, ha fatto per me. Quindi, prometto che non farò del male al Regno del Dio della Fiamma.”


“Ma se provate a implorare ancora pietà per lui, anche solo una volta… morirete insieme a lui!”


La sua gelida minaccia non lasciò spazio a obiezioni.


In quanto a Huo Poyun stesso… si limitò a fissare Yun Che, senza rabbia e senza opporre resistenza. In effetti, ritrasse la sua aura, come se avesse saputo fin dall’inizio che sarebbe finita in quel modo.


In quel preciso istante, Chi Wuyao comparve accanto a Yun Che in un bagliore di luce nera. Gli disse, sussurrando: “Prima di decidere se ucciderlo o no, guarda questo.”


Chi Wuyao picchiettò nell’aria con un dito, e un frammento di energia spirituale penetrò nella fronte di Yun Che.


Era un ricordo di Luo Changsheng. Al suo interno, Huo Poyun respinse Luo Changsheng, poi afferrò Yun Che e fuggì con tutte le sue forze…


“…” Yun Che si accigliò e fissò Huo Poyun, dalla determinazione incrollabile: “Sei stato tu a portarmi nel Regno Luce di Gemma!?”


Tutti rimasero sorpresi, soprattutto i tre Maestri delle sette. Sembrava che neppure loro lo sapessero.


Non solo, per la prima volta dal suo arrivo nel Regno della Canzone Glaciale, Huo Poyun perse la calma e sul suo volto comparve per un istante del… panico?


“Capisco.” Yun Che socchiuse gli occhi, realizzando quale fosse l’intento di Huo Poyun: “Volevi che, dopo averti ucciso, scoprissi che mi hai salvato. Volevi che rimpiangessi la mia decisione per il resto della vita, vero?”


Huo Poyun digrignò i denti. Perse definitivamente la calma, e sia il suo sguardo sia le sue mani cominciarono a tremare.


“Poyun, cosa…” Huo Rulie si voltò di scatto verso il suo ex discepolo, e prese in mano un cristallo spirituale rosso: “Questo cristallo, che mi hai ordinato di consegnare al Sovrano dei Diavoli se tu fossi morto… conteneva il ricordo di quando l’hai salvato?”


“Heh… hehehe.” Yun Che cominciò a ridacchiare: “Non pensavo che fossi così scioccamente orgoglioso da risultare ridicolo.”


“Aiya.” Chi Wuyao sospirò piano, con emozioni contrastanti.


“Ah!!”


Huo Poyun lanciò improvvisamente un grido e riaccese le sue Fiamme del Corvo Dorato. La Spada Distruggi Diavoli del Dio della Fiamma comparve dal nulla e sfrecciò verso Yun Che.


Clang!


Ci fu un forte boato, e Yun Che afferrò la Spada a mani nude. Le fiamme che avvolgevano la sua lama si spensero quasi all’istante.


Yun Che osservò con freddezza l’espressione feroce di Huo Poyun, poi sorrise: “Vuoi uccidermi così disperatamente? Allora, farò l’esatto opposto di ciò che desideri. Del resto, mi hai salvato la vita, e la mia vita è molto più preziosa della tua. È giusto che io ti restituisca il favore, non credi?”


Bang!


Con un solo dito, scaraventò Huo Poyun verso terra.


Huo Poyun riuscì a fermarsi a mezz’aria e cercò di attaccare di nuovo Yun Che, ma mentre si voltava incrociò per errore lo sguardo di Chi Wuyao.


BOOM –


La sua vista si oscurò improvvisamente, e si sentì come se nella sua testa fossero esplosi un milione di tuoni. Subito dopo, ebbe la sensazione che un’orda di diavoli feroci stesse divorando il suo cuore e la sua anima…


Quel briciolo di Energia Misteriosa che era riuscito a raccogliere si dissipò all’istante. Stavolta, cadde dritto verso terra, e si schiantò contro la neve come un sasso gettato in un lago.


I tre Maestri delle sette accorsero frettolosamente da Huo Poyun e lo sollevarono da terra. Aveva la vista annebbiata, e una nausea più terribile di qualsiasi altra avesse mai avuto minacciava di farlo svenire da un momento all’altro, eppure Huo Poyun riuscì in qualche modo a resistere e a sollevare lo sguardo. I suoi occhi spenti puntarono verso Yun Che: “Uccidimi… se ne hai… il coraggio…”


“…” la sua forza di volontà sorprese leggermente persino Chi Wuyao.


Ancora in alto nel cielo, Yun Che dichiarò con freddezza: “Tutti coloro che voglio morti nella Regione Orientale, devono morire. Allo stesso modo, tutti coloro che voglio vivi devono vivere!”


“Yan Wancang, Yan Juehai, Huo Rulie”, continuò: “Riportatelo nel Regno del Dio della Fiamma e mantenetelo in vita a qualsiasi costo. Se morirà… vi prometto che spazzerò via il Regno del Dio della Fiamma dalla faccia della Regione Orientale!”


“Tu…”


Quella minaccia fu troppo da sopportare per Huo Poyun, a cui si oscurò la vista ancora una volta e che, alla fine, svenne.


Sebbene fosse svenuto, continuò a digrignare i denti così forte che dalle sue gengive stava colando del sangue.


Non solo Yun Che non aveva ucciso Huo Poyun, ma aveva persino dato il crudele ordine di mantenerlo in vita a qualsiasi costo. I tre Maestri delle sette non sapevano se esserne felici o addolorati.


Presero in braccio Huo Poyun e salutarono rapidamente Yun Che. Poi, volarono via senza dire neppure una parola. Perché le parole non potevano descrivere come si sentivano in quel momento.


Yun Che rimase a lungo con lo sguardo perso nel vuoto, immobile.


Gli Anziani e i discepoli della setta della Fenice di Ghiaccio se n’erano andati in silenzio, mentre lui rifletteva. Nessuno osò avvicinarsi.


“A cosa stai pensando?” Chi Wuyao raggiunse Yun Che e gli porse quella domanda con apparente leggerezza.


Yun Che sospirò piano, poi le chiese a sua volta: “Regina Diabolica, nella tua vita hai incontrato moltissime persone, giusto? Quindi, sai spiegarmi che tipo di persona è Huo Poyun?”


“Oh?” Chi Wuyao accennò un sorriso, fissando Yun Che.


Lui si spiegò: “Il Regno del Dio della Fiamma ha fatto tutto ciò che poteva per rendere più forte Huo Poyun, e lui ha sempre creduto che fosse giustamente sua responsabilità ripagarlo facendosi carico del destino del Regno. Sebbene avesse ricevuto questo fardello, troppo pesante, quando era ancora troppo giovane, ciò ha accentuato la sua determinazione, rendendola una delle sue più grandi qualità.”


“Quindi, dopo essere diventato Realm King del Regno del Dio della Fiamma, avrebbe dovuto considerare come massime priorità il benessere e la sicurezza del Regno, no? Dunque, perché si sta comportando così? Da dove nascono il suo odio, la sua ossessione e la sua follia?” Yun Che inarcò le sopracciglia: “Tiene davvero così tanto a Mu Feixue? La ama davvero più del Regno del Dio della Fiamma, a cui ha dedicato la sua intera vita?”


Sulle labbra di Chi Wuyao comparve un piccolo sorriso: “Ha incontrato Feixue dopo di te, ed era inevitabile che Huo Poyun la notasse. Tuttavia, ha pensato a lei solo per qualche istante, per poi concentrarsi esclusivamente… su di te.”


Yun Che si accigliò: “Cosa intendi dire?”


“Lascia che ti faccia una domanda interessante.” Chi Wuyao sorrise: “Credi che Huo Poyun sia ossessionato da Mu Feixue, o dal fatto che lei è innamorata di te?”


Yun Che: “…”


“Voi due un tempo eravate ottimi amici, giusto?” domandò improvvisamente Chi Wuyao.


“…sì.” Yun Che annuì. Anni prima, considerava Huo Poyun il suo unico amico nel Regno degli Dei.


“In tal caso, sapresti dirmi qual è il fattore più importante, tra quelli che portano due persone a fare amicizia?” domandò ancora Chi Wuyao.


Stavolta, Yun Che non seppe rispondere.


“La parità.”


Chi Wuyao gli lanciò un’occhiata, poi gli fece ripensare al giorno in cui aveva incontrato Huo Poyun per la prima volta: “All’epoca, tu eri il discepolo diretto del Realm King della Canzone Glaciale, e lui il discepolo diretto del Maestro della setta del Corvo Dorato. Avevate età e status simili, ed eravate entrambi la stella più brillante dei vostri rispettivi Reami Stellari.”


“Vi scontraste, e lui perse. La tua padronanza degli Elementi era superiore alla sua, ma la sua forza misteriosa era molto maggiore della tua. Quando gli parlasti con rispetto dopo averlo sconfitto, mentre lo aiutavi a rialzarsi da terra, tutti sentirono e percepirono chiaramente che vi apprezzavate l’un l’altro.”


“Tutti i geni sono destinati a vivere vite solitarie, perciò molto probabilmente tu eri il primo vero amico di Huo Poyun. Per di più, lui era già impulsivo e passionale, dunque è ovvio che ritenne molto, molto importante la vostra amicizia.”


“Allora, eri suo pari. Ecco perché diventaste amici e vi supportaste l’un l’altro senza esitazione.”


Chi Wuyao fece una breve pausa, poi fissò Yun Che, di profilo: “Quindi, sai dirmi quando questo equilibrio si ruppe, e di chi fu colpa?”
“…” le pupille di Yun Che si contrassero leggermente.


Chi Wuyao riprese: “Jun Xilei lo sconfisse con un solo colpo, durante la Battaglia degli Dei, e in seguito tu la feristi gravemente con un solo colpo. Dal tuo punto di vista, stavi vendicando Huo Poyun, ma in realtà gli facesti realizzare quanto fosse grande il divario fra voi due… per non parlare del fatto che fosti tu a mostrare al mondo intero la forza delle Fiamme del Corvo Dorato, sebbene fosse lui il Giovane Maestro della setta del Corvo Dorato.”


“L’equilibrio fra voi due era stato ormai completamente distrutto. Tu non te ne rendesti affatto conto, perché eri il più forte dei due, ma lui, che rimase a terra mentre tu ascendevi al cielo… per un ragazzo così giovane, che per di più teneva così tanto alla vostra amicizia, dev’essere stato sicuramente un trauma terribile.”


“All’inizio, si sentì solamente frustrato e scoraggiato, ma sono sicura che abbia cercato di superare quella situazione. Tuttavia, subito dopo scoprì che la donna di cui si era innamorato a prima vista… amava te.”


Chi Wuyao sospirò e scosse la testa: “Delusione, riluttanza, invidia, rabbia, ambizione, autocommiserazione e chissà quante altre emozioni… alla fine, si mescolarono e si trasformarono in qualcosa che nessuno, neppure lui, riuscirà mai a descrivere.”


“Te ne saresti accorto anche tu, se ci avessi pensato attentamente. Huo Poyun e Feixue si erano a malapena incontrati, non avevano mai vissuto insieme momenti speciali o indimenticabili. Quindi, come potrebbe essere ossessionato così tanto da lei?”


“E sebbene lui visitasse spesso il Regno della Canzone Glaciale per incontrarla, dopo la tua ‘morte’, si limitava sempre a guardarla da lontano. Non superava mai alcun limite. Per di più, basandomi su ciò che osservai quando ero ancora nel Regno della Canzone Glaciale, posso affermare che era infatuato di Feixue, ma non era affatto innamorato follemente, né tantomeno ossessionato da lei.”


“Eppure, perse il controllo non appena scoprì che eri ancora vivo.”


La voce di Chi Wuyao divenne un sussurro leggero: “Quando vide tu e Feixue che chiacchieravate intimamente, provò un odio così intenso da spingerlo a tentare di ucciderti tramite Luo Guxie. Tuttavia, quando ti ha visto davanti a Luo Changsheng e ha realizzato che stavi per morire, ha rischiato la vita per salvarti.”


“La tua ipotesi di poco fa era corretta. Huo Poyun sperava che tu lo uccidessi, e scoprissi soltanto dopo che lui ti ha salvato. Voleva che ti sentissi terribilmente in colpa e che il rimpianto di tormentasse per il resto della vita… così, finalmente, per una volta ti avrebbe battuto. Ma tu hai distrutto crudelmente anche questa sua ultima speranza.”


Chi Wuyao disse così, ma in realtà era lei stessa l’unico motivo per cui il piano di Huo Poyun era fallito. Se non avesse mostrato a Yun Che i ricordi di Luo Changsheng, il desiderio di Huo Poyun si sarebbe avverato.


“Quindi, anche se è innegabilmente infatuato di Feixue, la sua ossessione per te è almeno dieci volte più intensa.”


Chi Wuyao lanciò a Yun Che un’ultima occhiata, poi se ne andò.


Yun Che rimase immobile per parecchio tempo, mentre la neve cadeva intorno a lui. In lontananza, Chanyi rimase a lungo a bocca aperta, in preda alla più totale confusione.


                                


                                



