---
weight: 1779
title: Capitolo 1779 – Diavolo Folle (2)
pubDate: 2025-03-10T08:57:10.501Z
tags:
    - atg
---


Capitolo regolare, 0 in coda, 0/10 donazione
-Alstor






Quando Nan Qianqiu sentì la voce di Yun Che e il suo sguardo puntato su di sé, gli si gelò il sangue nelle vene. Si voltò di riflesso verso l’Imperatore del Mare Meridionale, cercando il suo supporto.


L’Imperatore del Mare Meridionale non disse nulla, ma la reazione del figlio lo spinse ad aggrottare leggermente la fronte.


Realizzando di aver reagito in modo poco composto, Nan Qianqiu si costrinse subito a recuperare il proprio sangue freddo. Quando si voltò di nuovo verso Yun Che, il suo sguardo era tranquillo: “Risponderò volentieri a tutte le sue domande, Sovrano dei Diavoli.”


“Ottimo.” Lo sguardo e il tono di Yun Che divennero leggermente più cupi: “Principe Ereditario del Mare Meridionale, qualche tempo fa ho sentito dire che tu e il tuo Onorevole Padre vi recaste nella Regione Orientale, poco prima che ricevessi la tua Eredità del Mare Meridionale.”


“…?” l’Imperatore del Mare Meridionale lanciò un’occhiata a Qianye Ying’er.


“La mia domanda è, per quale motivo vi recaste nella Regione Orientale?” Yun Che fissò Nan Qianqiu. Il suo sguardo era indifferente, e il suo tono curioso, ma tutti avevano la sensazione che, se il Principe Ereditario avesse tentato di sottrarsi alla domanda, il suo atteggiamento sarebbe cambiato drasticamente.


Nan Qianqiu ricordava bene quel viaggio, ovviamente. Del resto, era stato poco prima che ricevesse la sua Eredità del Mare Meridionale. La sua espressione non cambiò, ma la sua mente era in preda all’agitazione, siccome stava cercando di capire quale fosse l’obiettivo di Yun Che.


Il suo silenzio, tuttavia, suscitò un inaspettato cambiamento nello sguardo di Yun Che. Anche il suo tono sembrò ammansirsi leggermente: “Cosa succede? Per caso, accadde qualcosa di molto particolare, e di cui non puoi parlare?”


Tutti si voltarono verso Nan Qianqiu. Non si erano ancora calmati del tutto, dopo la scioccante morte del Dio Drago Cinereo, eppure Yun Che stava già dando un nuovo spettacolo. E, di certo, quella non poteva essere una domanda innocente e senza secondi fini.


Nan Qianqiu sollevò lo sguardo e sorrise: “Io, Nan Qianqiu, sono il Principe Ereditario del Mare Meridionale. Posso dire tutto ciò che voglio, purché il mio interlocutore sia degno di ascoltare le mie parole. E, naturalmente, lei lo è, Sovrano dei Diavoli.”


Si voltò leggermente verso la folla, poi dichiarò a gran voce: “Quando divenni un Divine King, finalmente ricevetti l’approvazione dell’Eredità del Mare Meridionale, che mi ritenne meritevole di diventare un Dio del Mare. Da allora, il mio Onorevole Padre ha sempre pensato di nominarmi ufficialmente Principe Ereditario.”


Ovviamente, tutti gli individui più prestigiosi della Regione Meridionale lo sapevano già.


“Ma prima di ricevere l’Eredità del Mare Meridionale, viaggiai con il mio Onorevole Padre nella Regione Orientale per due scopi.”


“Il primo, visitare i quattro Imperatori Divini della Regione Orientale e informarli che in futuro sarei diventato Principe Ereditario del Regno del Mare Meridionale.”


“Il secondo, raccogliere una grande quantità di Sfere di Spiriti del Legno fresche, per purificare la mia Energia Misteriosa e la mia energia vitale. In questo modo, il processo per ricevere l’Eredità sarebbe stato molto più semplice, e la mia compatibilità con essa sarebbe aumentata.”


Quando Nan Qianqiu finì di parlare, l’anima di He Ling stava già tremando così violentemente che Yun Che la credette sul punto di perdere il controllo.


Yun Che rimase piuttosto sorpreso dalla sincerità di Nan Qianqiu. Sorridendo, gli chiese: “Chi fu a dare la caccia agli Spiriti del Legno e a raccoglierne le Sfere?”


“Io stesso, ovviamente.”


Nan Qianqiu rispose subito, senza esitare. Non batté ciglio, sebbene a porgergli quella domanda fosse stato Yun Che in persona: “Se non fossi stato in grado di occuparmi di una faccenda così semplice, non sarei stato degno delle aspettative del mio Onorevole Padre, no?”


Dal momento stesso in cui Yun Che gli aveva fatto quella domanda senza preavviso, Nan Qianqiu aveva intuito che doveva sapere già tutto. Inoltre, il primo Reame Sovrano della Regione Orientale che avevano visitato era stato il Regno del Brahma, e conoscendo le sue capacità, non c’era da stupirsi che avessero scoperto tutto.


E ora, siccome Qianye Ying’er supportava Yun Che e lo stesso Imperatore del Brahma si era arreso a lui… dopo una breve riflessione, Nan Qianqiu aveva deciso che sarebbe stato inutile provare a mentire, preferendo quindi rispondere sinceramente.


Per non parlare del fatto che, ai suoi occhi, quella faccenda non aveva alcuna importanza.


L’Imperatore del Mare Meridionale non intervenne, ma dentro di sé era piuttosto soddisfatto da Nan Qianqiu. Dopotutto, Yun Che aveva appena torturato e ucciso un Dio Drago. Non sarebbe stata un’esagerazione affermare che il Sovrano dei Diavoli, ora, era minaccioso quanto ogni atro Imperatore Divino.


“Ottima risposta.” Era impossibile decifrare le emozioni nascoste oltre l’espressione e le parole di Yun Che: “Da quel che ne so, trovasti molti Spiriti del Legno in un piccolo Reame Stellare vicino al Regno dell’Eternità, giusto?”


Qianye Ying’er era a fianco di Yun Che, dunque Nan Qianqiu non rimase sorpreso da quanto fossero approfondite le informazioni che aveva raccolto sulla questione. Dopo averci pensato per qualche istante, rispose: “Ha ragione, Sovrano dei Diavoli. Non ricordo il nome di quel Reame Stellare, ma in effetti era piuttosto vicino al Regno dell’Eternità.”


Yun Che: “…”


“So che in tutto il mondo sono rimasti pochi Spiriti del Legno, infatti all’inizio credetti che non sarebbe stato facile trovarne alcuni. Tuttavia, forse quel giorno la legge dei Cieli era dalla mia parte, perché in quel Reame Stellare trovai quasi mille Spiriti del Legno. Naturalmente, li uccisi tutti. In pochi secondi, ottenni tutte le Sfere di cui avevo bisogno.”


Nan Qianqiu continuò: “Durante la caccia, rimasi piuttosto colpito dall’aura dei due capitribù degli Spiriti del Legno, che era più forte e molto diversa da quella di tutti gli altri. Dopo aver chiesto al mio Onorevole Padre, scoprii che erano Spiriti del Legno Reali, una razza di Spiriti del Legno che si credeva estinta. Sfortunatamente, quando distrussero le loro Sfere per suicidarsi non lo sapevo ancora, altrimenti avrei impedito loro di farlo.”


Scosse piano la testa, poi aggiunse: “Ancora oggi, se ripenso all’enorme valore delle Sfere degli Spiriti del Legno Reali, rimpiango quell’errore.”


Il cuore di Yun Che stava tremando… a causa del dolore e dell’odio nel profondo dell’anima di He Ling.


Ogni pezzo del puzzle era al suo posto, con degli incastri così perfetti che era impossibile dubitarne.


La tragedia che aveva colpito gli Spiriti del Legno, l’incubo che aveva fatto perdere ogni cosa a He Ling… alla fine, non era stato il Regno del Brahma. Il colpevole era il Regno del Mare Meridionale, un Reame Sovrano della Regione Meridionale, così lontano che non avevano sospettato di esso neppure per un istante, fino a quando Qianye Ying’er non aveva portato a termine le sue indagini!


Con ancora un vago sorriso sulle labbra, Yun Che consolò mentalmente e silenziosamente He Ling, chiedendo nel frattempo a Nan Qianqiu: “Sei straordinariamente sincero su tutto questo. Non sai che dare la caccia agli Spiriti del Legno è considerato un terribile crimine in tutto il mondo?”


“Certo. E se quel crimine fosse stato commesso da dei comuni mortali, non sarebbero potuti sfuggire alla punizione per il loro peccato.” rispose Nan Qianqiu: “Ma né io né lei siamo dei comuni mortali, giusto?”


Senza distogliere lo sguardo da Yun Che, dichiarò: “Quando lei è emerso dalla Regione Settentrionale e ha ordinato la distruzione della Regione Orientale, innumerevoli vite innocenti sono state stroncate. Tuttavia, i loro cadaveri hanno formato la sua strada verso la gloria, il potere e la fama. Ora, in tutto l’universo non c’è nessuno che non conosca il nome del grande Sovrano dei Diavoli della Regione Settentrionale.”


“In quanto a me, il sacrificio di qualche centinaio di Spiriti del Legno mi ha reso un miglior Principe Ereditario e, in futuro, mi renderà un miglior Imperatore del Mare Meridionale. Quindi, il fine non giustifica il mezzo? Non crede che i vantaggi siano maggiori del sacrificio?”


“Dunque, se ciò che ho fatto è un bene, allora quegli Spiriti del Legno dovrebbero sentirsi onorati d’essere morti per me. Ma, se ciò che ho fatto è un male…” sembrò voler sorridere: “Beh, il mio peccato è comunque insignificante in confronto ai suoi, Sovrano dei Diavoli.”


Yun Che non rispose.


Tutti rimasero scioccati dalle parole di Nan Qianqiu.


Agli occhi di tutti, Yun Che aveva iniziato quella discussione per umiliare Nan Qianqiu. Del resto, quel crimine sarebbe stato per sempre una macchia nera sul suo onore, una volta reso pubblico.


Incredibilmente, però, Nan Qianqiu non solo aveva confessato tutto di sua spontanea volontà, ma era persino riuscito senza fatica a capovolgere la situazione, accusando a sua volta Yun Che, che stava facendo tremare dal terrore gli altri tre Imperatori Divini!


Tutti osservarono Nan Qianqiu con occhi differenti da prima.


“Hehe.” Finalmente, l’Imperatore del Mare Meridionale si lasciò sfuggire una risata e intervenne: “Qianqiu, sei solo un ragazzo. È maleducato paragonarti al Sovrano dei Diavoli.”


Nan Qianqiu fece rapidamente un piccolo inchino e si scusò: “Ha ragione, Onorevole Padre. La prego, Sovrano dei Diavoli, mi perdoni.”


Yun Che sorrise in modo enigmatico, poi rispose: “Ottimo. Il modo in cui parli, il tuo atteggiamento, sei davvero il degno successore dell’Imperatore del Mare Meridionale.”


“Lo loda troppo, Sovrano dei Diavoli.” Scherzò l’Imperatore del Mare Meridionale: “Se Qianqiu possedesse anche solo un decimo della sua forza e del suo ingegno, abdicherei immediatamente e gli cederei il trono.”


Dong –


Il rintocco assordante di un gong raggiunse la sala dall’esterno, e il Sovrano del Mare Settentrionale disse a bassa voce: “Sua Altezza, è il momento.”


“Fantastico!” l’Imperatore del Mare Meridionale si alzò in piedi: “Che venga eretto l’Altare Divino!”


Il suo sguardo era luminoso, e il suo volto pieno di entusiasmo. Sembrava completamente indifferente alla scioccante morte del Dio Drago Cinereo.


Rumble rumble rumble


Una torre dorata, dal diametro di cinque chilometri, emerse dal terreno e trafisse il cielo in un batter d’occhio, avvolta da un intenso bagliore. Era alta almeno trenta chilometri.


In cima alla torre, c’era una nube di luce dorata, che si espandeva fin quasi ai confini della Capitale del Mare Meridionale.


Non la videro solo gli abitanti della Capitale. Tutti, fino agli angoli più remoti del Regno del Mare Meridionale, videro quella gigantesca torre sollevarsi e raggiungere il cielo, illuminato interamente da quel bagliore dorato. Innumerevoli praticanti del mistero si inginocchiarono e cominciarono a pregare, felici di assistere a quel grande evento che avrebbe determinato il futuro stesso del Regno del Mare Meridionale.


“Hahahaha!” l’Imperatore del Mare Meridionale scoppiò a ridere, poi si diresse verso la torre: “L’Altare Divino è stato eretto! Stimati ospiti, per favore, seguitemi all’Altare e siate testimoni del momento in cui verrà scritto il futuro del Regno del Mare Meridionale!”


“Heh. Che spettacolo maestoso.” Qianye Ying’er distolse lo sguardo, poi chiese con freddezza: “Se non sbaglio, la Torre Divina del Mare Meridionale viene eretta solo per l’incoronazione degli Imperatori Divini. Non credi che sia una pressione eccessiva per il tuo Principe Ereditario?”


“Hehe. Hai ragione, nessun Principe Ereditario ha mai ricevuto questo onore, prima di lui.” Ridacchiò l’Imperatore del Mare Meridionale: “Ma dato che è mio figlio, è sicuramente degno della più maestosa e gloriosa delle cerimonie, hahahaha!”


Quella dichiarazione lasciò trasparire la sua sconfinata arroganza e il suo sorprendente orgoglio per suo figlio. Sembrava che, in fin dei conti, tenesse a Nan Qianqiu molto più di quanto dimostrasse solitamente.


“La Torre Divina del Mare Meridionale?” Yun Che alzò lo sguardo al cielo. La torre era alta almeno trenta chilometri e, in cima a essa, c’era un altare circondato da un bagliore divino. Era davvero impressionante.


“Da questa parte, stimati ospiti!”


L’Imperatore del Mare Meridionale li invitò con un cenno, poi spiccò il volo per primo. Nan Qianqiu, i Sovrani del Mare e gli Dei del Mare lo seguirono subito dopo.


L’Imperatore Shitian, l’Imperatore Xuanyuan e l’Imperatore del Regno Viola Misterioso si scambiarono un’occhiata, poi spiccarono il volo a loro volta.


Qianye Ying’er aveva ragione. La Torre Divina del Mare Meridionale veniva eretta completamente solo in occasione dell’incoronazione degli Imperatori Divini. Serviva sia ad annunciare a tutto il mondo che c’era un nuovo Imperatore del Mare Meridionale, sia a porgere una preghiera ai Cieli. Nell’intera storia del Regno del Mare Meridionale, non era mai stata eretta per celebrare la nomina di un Principe Ereditario.


Erano confusi, ma non diedero voce ai loro dubbi.


“Andiamo!” ordinò Yun Che, per poi alzarsi tranquillamente in volo.


Qianye Wugu osservò la torre. Dopo un breve istante di silenzio, inviò una trasmissione sonora a Yun Che: “Sua Magnificenza, l’aura della Torre è leggermente diversa da come la ricordavo. Sarebbe saggio agire con cautela.”


“…” tuttavia, Yun Che non ebbe alcuna reazione. Fu quasi come se non avesse neppure sentito quel consiglio.


Qianye Wugu non insistette.


………


Durante la cerimonia d’incoronazione del Principe Ereditario del Mare Meridionale, il Regno del Drago era in preda a quello che, probabilmente, era il più grande shock della sua storia.


Tutti e otto gli Dei Draghi erano in luoghi diversi, ma le loro anime tremarono violentemente all’unisono, spalancarono gli occhi e le loro pupille si dilatarono di colpo, come se fossero esplose.


E nella Capitale del Mare Meridionale, in molti avevano assistito alla terribile morte del Dio Drago Cinereo. Quella notizia sconvolgente si stava già diffondendo in ogni angolo del Regno degli Dei, con una velocità sconcertante.


………


Quando gli ospiti raggiunsero la cima della Torre Divina del Mare Meridionale, vennero avvolti da un intenso bagliore dorato. Era generato dalla forma più pura del Potere del Mare Meridionale, e ogni suo raggio racchiudeva una forza inimmaginabile.


Molti abitanti del Regno del Mare Meridionale avevano lo sguardo alzato al cielo, e stavano ammirando la nomina del futuro Imperatore del Mare Meridionale, ma solo una manciata di loro ricevette l’onore di salire sull’Altare.


In effetti, solo l’Imperatore del Mare Meridionale, i Sovrani del Mare e gli Dei del Mare poterono mettervi piede. Neppure gli Anziani al Divine Master Realm ne erano degni.


“Qianqiu,” cominciò l’Imperatore del Mare Meridionale: “Quella di oggi non è una semplice cerimonia, e da oggi in poi sulle tue spalle non graveranno solo le mie aspettative.”


“Capisco, Onorevole Padre.” Annuì tranquillamente Nan Qianqiu. Sarebbe stato difficile non restare colpiti dal suo portamento.


“Preghiamo gli antenati, prima di iniziare la cerimonia. Feihong, Zhengtian, sorvegliate l’ingresso mentre noi ci prepariamo.”


“Certo, Sua Maestà.” Il Sovrano del Mare Orientale e quello del Mare Settentrionale accettarono l’ordine.


Rimasero a guardia alle spalle di Nan Qianqiu, mentre lui si inginocchiava al centro dell’altare e pregava gli antenati. Se qualcuno li avesse guardati negli occhi, forse vi avrebbe notato un minuscolo bagliore, indizio di un secondo fine.


Yun Che era salito sul gigantesco altare e stava guardando in basso. Sembrava del tutto disinteressato alla cerimonia che stava per tenersi.


“In questo momento, il Regno del Drago deve essere in preda al caos.” Qianye Ying’er giunse a fianco di Yun Che e gli chiese lentamente, con una punta di sarcasmo: “Sono davvero curiosa, quale sarà la tua prossima mossa? Ti prego, non dirmi che vuoi affrontarli tutti in uno scontro diretto, vero?”


“Questo è solo l’inizio.” Rispose freddamente Yun Che, senza però dare altre spiegazioni.


“Conoscendo il tuo carattere, non sono affatto sorpresa. Ma spero che, in futuro, accetterai di ascoltare qualcuno con un po’ più di buonsenso e parlare con Chi Wuyao, di tanto in tanto.” Fece una breve pausa, poi sorrise: “Beh, ciò che è fatto è fatto, e in fin dei conti per noi la Regione Settentrionale è solo uno strumento. Interagire con Chi Wuyao ha il curioso effetto collaterale di farcelo ricordare un po’ meno chiaramente.”


Yun Che: “…”


“Da qui si vede l’intero Regno del Mare Meridionale. Come ti sembra il panorama, Sovrano dei Diavoli?”


Improvvisamente, vennero raggiunti dalla voce dell’Imperatore del Mare Meridionale. Con un lampo dorato, comparve accanto aa Yun Che e osservò insieme a lui il mondo sotto di loro.


Anziché voltarsi verso di lui, Yun Che si limitò a chiedere freddamente: “C’è qualcosa di cui vuoi parlarmi, Imperatore del Mare Meridionale?”


L’Imperatore del Mare Meridionale sorrise di nuovo, poi gli fece una domanda apparentemente senza preavviso: “Sovrano dei Diavoli, in che categorie dividi le persone?”


“Chi merita di morire, e chi no.” Rispose Yun Che. Il suo tono era indifferente, ma sembrava nascondere qualcosa di inquietante.


Qianye Ying’er: “…”


“Questa visione del mondo si addice perfettamente al tuo titolo.” Ridacchiò l’Imperatore del Mare Meridionale: “Vuoi sapere in che categorie le divido io, Sovrano dei Diavoli?”


“Heh.” Yun Che si lasciò sfuggire una risata: “Credevo che prestassi attenzione solo a un piccolo gruppo di persone, Imperatore del Mare Meridionale. È davvero necessario dividerle in categorie, se sono così poche?”


“Ai miei occhi, ci sono quattro tipi di persone.” Riprese l’Imperatore del Mare Meridionale, ignorandolo: “In molti credono che io sia egocentrico, edonista, folle, fuori controllo. Credono che io non abbia il ritegno di un vero sovrano, ma non sanno che la mia maschera cambia in base a chi ho di fronte.”


“La prima categoria è quella dei deboli. Come avrai già intuito dal nome, sono solo individui patetici, che non oserebbero mai sfidarmi. Purché io non superi il loro limite assoluto, sopportano qualsiasi umiliazione e oppressione. Quindi, con loro sono libero di fare tutto ciò che voglio, ignorando norme sociali e tabù.”


Dopo aver finito la frase, lanciò un’occhiata agli altri tre Imperatori Divini della Regione Meridionale, a una certa distanza da loro. Non si degnò neppure di provare a nascondere che si stesse riferendo anche a loro.


“La seconda categoria è quella dei nemici senza scrupoli. Sono tutti coloro dal potere e dall’autorità pari o superiori ai miei, e sono semplicemente imprevedibili. Con loro devo essere cauto, ma, come coi deboli, non è necessario che mi controlli. Sono uomini astuti, che pongono i propri interessi prima di ogni altra cosa, dunque non mi affronterebbero mai senza che ne valga realmente la pena. Ovviamente, se avessero un’opportunità perfetta per uccidermi, non esiterebbero un solo istante a farlo.”


“Qianye Fantian?” Yun Che pronunciò con indifferenza quel nome.


“Esatto. Finora, è stato l’unico uomo al mondo degno di essere posto in questa categoria.” Disse l’Imperatore del Mare Meridionale: “Purtroppo, grazie a te non è più qui con noi.”


“Non ho bisogno di controllarmi di fronte a questi due primi tipi di persone, ma per gli altri due è diverso.”


“La terza categoria è quella dei sovrani intoccabili. Non oserei mai superare il limite di fronte all’Imperatore del Drago, né mancargli di rispetto.” Ammise senza imbarazzo l’Imperatore del Mare Meridionale.


“La quarta categoria è quella dei folli.” Sorrise leggermente: “I folli non conoscono la paura, e non importa loro nulla delle conseguenze delle loro azioni. La minima mancanza di rispetto potrebbe far perdere loro il controllo. Sarebbero disposti anche a morire, pur di vendicarsi di chi li ha offesi.”


“Ecco perché nessuno provoca i folli. Persino io dovrei scegliere un approccio diplomatico, se incontrassi un folle molto potente.”


Una brezza fredda soffiò sulla pelle di tutti i presenti, e la temperatura diminuì leggermente.


“Per caso stai parlando di me, Imperatore del Mare Meridionale?” domandò con indifferenza Yun Che.


Tuttavia, l’Imperatore del Mare Meridionale scosse la testa: “No, tu non rientri in nessuna di queste quattro categorie.” Si voltò lentamente e fissò Yun Che con i suoi occhi dorati, poi disse: “Tuttavia, all’inizio ti ritenevo un folle, e proprio per questo ti ho trattato con il rispetto che credevo meritassi.”


Yun Che si voltò lentamente a sua volta e incrociò lo sguardo dell’Imperatore del Mare Meridionale. Gli chiese, con curiosità: “Se non sono neppure un follo, allora cosa sono?”


L’Imperatore del Mare Meridionale socchiuse leggermente gli occhi e sulle sue labbra comparve un sorriso che sembrava amichevole e cortese: “Tu non sei altro che un cane rabbioso.”


Non stavano parlando ad alta voce, ma tutti i presenti sull’Altare Divino erano individui dalla forza straordinaria. Naturalmente, sentirono bene quella risposta. L’atmosfera, il loro respiro, i loro occhi, persino il loro sangue, ogni cosa sembrò congelarsi in quello stesso istante.


Gli altri tre Imperatori Divini della Regione Meridionale, che stavano guardando altrove, si voltarono di scatto verso l’Imperatore del Mare Meridionale e Yun Che. Sui loro volti erano impresse espressioni scioccate.


Stranamente, Yun Che non solo non sembrò affatto offeso, ma neppure cambiò espressione, oltre il sottile velo di oscurità che lo avvolgeva costantemente. Anzi, gli angoli delle sue labbra si erano incurvati lievemente verso l’alto: “Se posso chiederlo, qual è la differenza tra un folle e un cane rabbioso?”


“Molto semplice.” rispose l’Imperatore del Mare Meridionale, continuando a sorridere: “Un folle è pazzo, ma non ha comunque perso del tutto la propria umanità e la ragione. Quindi, ci sono molti modi per negoziarvi o placarne l’ira.”


“Ma se un cane rabbioso decide di mordere qualcuno…” l’Imperatore del Mare Meridionale scosse la testa: “Esiste davvero un modo per fargli cambiare idea?”


“E quindi?”


“Quindi, un folle può essere calmato, si può scendere a patti con lui…” gli occhi dell’Imperatore del Mare Meridionale si ridussero a due lunghe, minacciose fessure: “Ma un cane rabbioso… può solo essere spazzato via dalla faccia dell’universo!”
                                


                                



