---
weight: 17810
title: Capitolo 1781 – Cannone Titanico del Dio del Mare
pubDate: 2025-03-10T08:57:10.502Z
tags:
    - atg
---


Capitolo regolare, 0 in coda, 0/10 donazione
-Alstor


Bang –


Quando l’attacco combinato dei tre Antenati Yama colpì la Barriera dell’Imperatore del Mare, si sentì un boato assordante, come se innumerevoli Reami Stellari fossero stati fatti a pezzi, o se fosse implosa un’intera galassia. La barriera dorata emise un intenso lampo di luce, abbagliante quanto un sole, e sulla sua superficie comparve un’inquietante ragnatela di crepe.


Tuttavia, la Barriera rilasciò un’onda di Energia Misteriosa dalla forza indescrivibile, che scaraventò all’indietro i tre Antenati Yama. Grugnendo dal dolore e con le braccia terribilmente intorpidite, atterrarono molto lontano dal punto in cui avevano attaccato.


Il bagliore dorato della Barriera tornò rapidamente come prima. Persino le crepe scomparvero in una sola frazione di secondo.


“Ss~~” i tre Antenati Yama sibilarono all’unisono. Nei loro occhi comparvero un’oscurità minacciosa e una certa sorpresa, mentre fissavano la Barriera già perfettamente riparata.


“Oh?” Persino Yun Che sembrò piuttosto sorpreso e commentò a bassa voce: “Neanche i miei tre schiavi sono riusciti a distruggere questa barriera? Allora, in fin dei conti non è completamente inutile.”


Qianye Bingzhu e Qianye Wugu non erano affatto sorpresi. Fin dall’inizio, davano per scontato che il risultato sarebbe stato quello.


I tre Antenati Yama non erano riusciti a lasciare neppure un graffio sulla Barriera dell’Imperatore del Mare, eppure i membri della Regione Meridionale non scoppiarono a ridere con disprezzo, anzi, per un istante si mostrarono profondamente scioccati.


Perché l’attacco dei tre Antenati Yama era riuscito ad aprire delle crepe nella Barriera!


Anche se erano scomparse all’istante… quella era la prova che la Barriera dell’Imperatore del Mare non era del tutto immune ai loro attacchi!


Tutti i presenti erano stati testimoni, in un modo o nell’altro, della forza terrificante dei tre Antenati Yama. Del resto, quei mostri avevano sconfitto senza fatica i sei Guardiani del Regno dell’Eternità e immobilizzato il potente Dio Drago Cinereo come se niente fosse.


Tuttavia, lo stupore che avevano provato di fronte a quelle scene non era nulla in confronto a quello che li travolse quando videro le crepe nella Barriera dell’Imperatore del Mare. Perché nessuno, prima di allora, era mai riuscito a scalfirla in nessun modo, neppure i precedenti Imperatori del Mare Meridionale stessi!


Quell’attacco fu per gli Dei del Mare come una pugnalata al cuore. Fu come se quelle crepe si fossero aperte nei loro organi interni, non nella Barriera.


Persino il sorriso arrogante sulle labbra dell’Imperatore del Mare Meridionale si irrigidì per una frazione di secondo, prima che si ricomponesse: “Yun Che, ammetto che i mostri al tuo fianco sono straordinari, ma state solo sprecando forze. Non riuscirete mai a distruggere la Barriera dell’Imperatore del Mare.


Quelle parole non rispecchiavano ciò che stava pensando realmente. Anche se la Barriera dell’Imperatore del Mare si era rimarginata subito dopo l’attacco dei tre Antenati Yama, lo stesso non si poteva dire per la calma dell’Imperatore del Mare Meridionale. In effetti, dentro di lui si stava facendo strada un terribile dubbio: se quei tre mostri avessero continuato ad attaccare la barriera, forse sarebbero davvero riusciti a distruggerla. Quanto tempo avrebbero impiegato a farlo? Due ore? O forse, anche meno?


Non poteva permettere a una simile minaccia di sopravvivere, no?


“Hehehe.” Yun Che ridacchiò con freddezza: “Sei davvero compiaciuto di un misero guscio di tartaruga, Imperatore del Mare Meridionale? Sei davvero così codardo? In tal caso, perché non cambiare il nome del tuo Reame in ‘Regno del Guscio di Tartaruga’? Credo che sarebbe più adatto a un sovrano come te.”


“Umpf. Incorreggibile fino alla fine, eh?” Stavolta, fu Nan Qianqiu a parlare. La sua cautela e il suo timore erano stati sostituiti da una sicurezza incrollabile e una malnascosta impazienza. Disse, con una traccia di pena nella voce: “Ma non sentirti obbligato a controllarti solo perché questa è ancora la mia cerimonia. Dopotutto, all’inferno non avrai più niente da ridere.”


“Sua Maestà,” sussurrò improvvisamente il Sovrano del Mare Settentrionale: “Esitare crea imprevisti.”


Chiaramente, anche il Sovrano del Mare Settentrionale era stato profondamente turbato dalla forza dell’attacco dei tre Antenati Yama.


L’Imperatore del Mare Meridionale socchiuse leggermente gli occhi, poi distese una mano verso Yun Che. Sembrava che stringesse fra le dita il destino di tutti loro: “Yun Che, apri gli occhi, perché questo è il regalo più grande che io abbia mai fatto a qualcuno in vita mia! Goditi questa gloria e questa disperazione fino al tuo ultimo istante!”


Poi, strinse di scatto il pugno e…


RUMBLE!


Una sottile colonna di luce dorata eruppe improvvisamente dal centro dell’Altare Divino, perforando la Barriera e il cielo stesso. Una gigantesca ombra color oro cominciò ad apparire lentamente sopra la torre dell’Altare.


Quella colonna di luce dorata era stata creata da un numero incalcolabile di Formazioni Misteriose collegate tra loro. Al centro del cerchio che formavano, comparve una piccola sfera nera come l’inchiostro, che sembrava puntare dritta verso Yun Che. Aveva un diametro di solo un metro e mezzo, ma per qualche ragione sembrava un buco nero in grado di divorare stelle e galassie.


RUMBLEEEEEEEEEEE––


L’Altare Divino stava tremando, la Capitale del Mare Meridionale stava tremando, l’intero Regno del Mare Meridionale stava tremando, persino i vasti Reami Stellari più vicini stavano tremando. Le vibrazioni erano così intense da causare innumerevoli tempeste dimensionali.


“Ugh!!”


“Ah––”


“Cosa… cos’è questo!?”


Gli altri tre Imperatori Divini della Regione Meridionale divennero pallidi come fantasmi. Anche se si erano preparati mentalmente, per quanto possibile, si sentirono comunque come se fossero stati colpiti alla testa con un martello.


Perché la forza dell’aura che stava schiacciando il loro corpo e la loro anima superava i limiti del buonsenso, i limiti di quello stesso mondo. Era un potere che non avrebbe dovuto esistere, dopo la partenza dell’Imperatrice Diabolica Colpo Celeste Nemesi dei Diavoli!


“Il Cannone… Titanico… del Dio… del Mare…” disse battendo i denti l’Imperatore Shitian, con la voce distorta dalle vibrazioni.


Aveva letto di quell’arma in un antico annale del suo Regno. Fino a pochi istanti prima, aveva ritenuto ciò che c’era scritto un mucchio di sciocchezze… ma ora, non più!


“…” Né l’Imperatore Xuanyuan né l’Imperatore Viola Misterioso seppero cosa dire. Schiacciati da quell’aura sempre più intensa, non trovarono neppure la forza di parlare.


In quanto Imperatori Divini della Regione Meridionale, ovviamente anche loro conoscevano il Cannone Titanico del Dio del Mare. Sapevano che era l’artefatto più prezioso del Clan degli Dei del Mare, che secondo le leggende era abbastanza potente da “uccidere un Vero Dio con un solo colpo”. Era l’arma più spaventosa e proibita che gli Dei possedessero, un’Era prima.


Ma non credevano che quell’arma esistesse ancora!


Non riuscivano ad accettare – anzi, non potevano farlo – che l’artefatto di fronte ai loro occhi fosse davvero quella leggendaria arma in grado di uccidere gli Dei, eppure non potevano negare che la sua sola aura fosse sufficiente a far tremare la loro anima, sebbene fra loro ci fosse la Barriera dell’Imperatore del Mare.


All’interno della Barriera, la veste e i capelli neri di Yun Che stavano danzando freneticamente nell’aria, come se un tifone stesse soffiando contro di lui. I tre Antenati Yama erano terribilmente pallidi. Ai loro occhi, quella sfera nera era più terrificante delle vere fiamme dell’inferno.


“Hmm!” Gu Zhu indietreggiò di un passo, barcollando. Impiegò alcuni secondi a recuperare una postura stabile.


Anche se non era ancora guarito completamente, Gu Zhu era pur sempre un Divine Master di decimo livello. Il fatto che la sola pressione spirituale di quell’arma fosse sufficiente a farlo barcollare era la dimostrazione di quanto fosse spaventosa.


In quel momento, Yun Che si sentiva come se sulle sue spalle gravassero migliaia di pianeti. Anche se aveva ancora la schiena dritta, faceva fatica a respirare. Persino per sollevare le braccia fece una fatica tremenda.


“Padrone, questa cosa è… sbagliata!” gridò Yan Uno, voltandosi verso di lui.


“Hahahaha!” l’Imperatore del Mare Meridionale spalancò le braccia e rise di gusto: “Ti piace il mio regalo, Yun Che? Hahahahahaha!”


Anche per lui, quella era la prima volta che vedeva coi suoi occhi il vero potere di quell’arma proibita! Stava tremando, ma il suo cuore batteva all’impazzata dall’entusiasmo!


Dopotutto, quel potere era in mano sua.


“…” Yun Che non rispose. Stava distendendo e richiudendo le dita, lentamente, come se stesse testando quanto l’aura del Cannone Titanico del Dio del Mare lo rallentasse.


“Imperatore del Mare Meridionale!” disse improvvisamente l’Imperatore Divino Shitian: “Lei… nascondeva questo artefatto da sempre!?”


All’improvviso, si ricordò di qualcosa e mormorò: “Ora… ora capisco perché l’Imperatore del Drago, sebbene venga spesso nella Regione Meridionale, non abbia mai visitato il vostro Regno!”


L’Imperatore del Mare Meridionale non rispose. Era troppo occupato a godersi il terrore suscitato dal Cannone Titanico del Dio del Mare… e impaziente di vedere il panico negli occhi di Yun Che quando sarebbe stato a un passo dalla morte!


Qianye Bingzhu e Qianye Wugu si scambiarono un’occhiata, poi si spostarono di fronte a Yun Che e Qianye Ying’er.


Qianye Wugu disse: “Avevo capito che la cerimonia di proclamazione del Principe Ereditario fosse solo una scusa per tenderci una trappola, ma non mi sarei mai aspettato che l’Altare Divino fosse direttamente connesso al tuo asso nella manica… La fonte di energia che alimenta il Cannone Titanico del Dio del Mare si trova proprio sotto questa torre, vero?”


Considerate le dimensioni della torre, sicuramente nascondeva un’energia ben oltre l’immaginazione di chiunque.


“Esatto.” L’Imperatore del Mare Meridionale sorrise con arroganza. Cercò di avvicinarsi di un passo all’Altare, ma si accorse di non esserne in grado a causa della pressione spirituale emanata dal Cannone. Questo gli causò un brivido di istintivo terrore, che però lo rese ancora più entusiasta: “Sai quanto mi dispiace di dover concedere a qualcuno questo grande dono? È un peccato, un vero peccato che debba usarlo per uccidere un misero cane rabbioso!”


“La tua astuzia e la tua freddezza superano quelle di tuo padre,” disse Qianye Bingzhu: “Ma, sicuramente, ti sarai reso conto che questo è il cuore del Regno del Mare Meridionale? Quando il Cannone Titanico del Dio del Mare farà fuoco, il tuo Regno verrà devastato da una terribile calamità.”


“E quindi?” rispose con freddezza e arroganza Nan Qianqiu: “L’intera Regione Orientale è stata ridotta a un inferno in terra, dopo essere stata conquistata da Yun Che. L’intero Regno degli Dei vive nel terrore per i Diavoli della Regione Settentrionale, in questo momento. Quando il Regno del Mare Meridionale spazzerà via il Sovrano dei Diavoli, il nostro successo e il nostro sacrificio verranno lodati per l’eternità dal mondo intero!”


“Hehe, ben detto.” Si complimentò l’Imperatore del Mare Meridionale.


“Ormai è inutile perdere altro tempo a parlare.” Qianye Wugu sollevò le braccia e sussurrò: “Imperatore Divino…”


Dopo una breve pausa, abbassò ancora di più la voce: “Ying’er, non importa quanto sia potente il Cannone Titanico del Dio del Mare, non può esserlo quanto era in antichità. I tre Antenati Yama e noi due forse riusciremo a fermare l’attacco. Se sopravvivrete, ti prego, fuggite con tutte le vostre forze. Non cercate di salvarci, per nessun motivo.”


Negli occhi di Qianye Bingzhu e Qianye Wugu cominciò a condensarsi un bagliore dorato molto scuro. Si stavano chiaramente preparando a bruciare la loro Anima del Brahma.


“Fermi!” ordinò freddamente Qianye Ying’er: “Ve lo ripeterò un’ultima volta: non avete diritto ad agire scavalcando la nostra autorità!”


Il suo tono era indifferente e severo, ma poi il suo sguardo si ammorbidì leggermente e, dopo aver finito la frase, inviò loro una trasmissione sonora: “Lui è in grado di occuparsene da solo, quindi lasciate perdere.”


“…” nello sguardo dei due Antenati Brahma comparve una traccia di stupore quasi impossibile da notare. Dopo qualche istante d’esitazione, decisero di obbedire.


“Come ti sembra il mio regalo, Yun Che?” domandò l’Imperatore del Mare Meridionale, fissando il suo volto.


“Non è male.” Rispose Yun Che, sorridendo: “Finalmente, hai fatto una mossa che non mi ha deluso troppo.”


“Non ti ha deluso troppo?” replicò l’Imperatore del Mare Meridionale, sogghignando.


“Di sicuro, neppure tu hai mai visto di persona il potere di questo Cannone Titanico del Dio del Mare, vero?” Yun Che continuò a sorridere, senza alcuna traccia di paura sul proprio volto: “Sei assolutamente certo che riuscirà a uccidermi?”


Il sorriso dell’Imperatore del Mare Meridionale si allargò: “A essere sincero, no. I tuoi cani fedeli sono molto, molto più forti di quanto immaginassi e, se ti difendessero con tutte le loro forze, forse avrebbero qualche possibilità di riuscire a salvarti.”


Nessuno rimase particolarmente sorpreso da quell’affermazione.


Se i tre Antenati Yama, i due Antenati Brahma, Gu Zhu e Qianye Ying’er avessero protetto Yun Che con tutte le loro forze, in effetti era possibile che sarebbe sopravvissuto.


“Ma cosa importa? Rimarresti comunque in fin di vita, o comunque ferito gravemente. Credi davvero che, a quel punto, riusciresti a sfuggirci?”


“E anche se riuscissi a fuggire, come continueresti a governare sulla Regione Orientale? Come ti difenderesti dalla nostra Regione Meridionale e dal Regno del Drago, senza più i tuoi cani?”


“In ogni caso…” l’Imperatore del Mare Meridionale scosse leggermente il capo e sospirò: “Dover sacrificare la mia Ying’er è un vero peccato. Però, preferisco ricordarti com’eri cinque anni fa, rispetto a come sei ora, corrotta dall’Oscurità. Morirai, ma nel mio cuore resterai per sempre la fredda, orgogliosa e perfetta donna più bella del mondo.”


Qianye Ying’er arricciò leggermente le labbra. Quel movimento fu così piccolo da essere quasi impossibile da notare, ma in qualche modo la rese così affascinante che chiunque sarebbe stato rapito dal suo viso. Fece mezzo passo in avanti e si appoggiò lievemente contro Yun Che, poi disse: “Io, Yun Qianying, preferirei essere per sempre il giocattolo di un diavolo, piuttosto che essere guardata ancora una singola volta da te. Dopotutto, tu vorresti ridurmi a una schiava, capace solo di scodinzolare per compiacerti. Francamente, mi disgusta l’idea di essere ricordata da te.”
                                                                



