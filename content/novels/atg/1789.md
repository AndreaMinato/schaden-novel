---
weight: 1789
title: Capitolo 1789 – Il Lascito dell’Imperatrice Diabolica
pubDate: 2025-03-10T08:57:10.503Z
tags:
    - atg
---


Capitolo regolare, 0 in coda, 0/10 donazione
-Alstor


Rieccoci, scusate il ritardo ma, come ho scritto nei commenti, è successo un casino con il pc e questa settimana ero pure pieno di impegni, quindi son riuscito a risolvere solo oggi. Stasera dovrei pubblicare anche il 1790, domani usciranno 1791 - 1792 di Schaden (di ieri e oggi), e fra sabato e domenica il 1793 -1794 ( miei regolari del weekend)


La Capitale del Mare Meridionale era stata ridotta a un cumulo di macerie annerite; non restava più nulla della sua grandezza e maestosità.


Fin dove si riuscisse a vedere, c’era una distesa di innumerevoli cadaveri, e grandi porzioni del terreno erano completamente sommerse da un raggelante miscuglio di sangue e ossa. l'Energia Misteriosa Oscura non si era ancora dissipata del tutto e continuava a corrodere tutto ciò che toccava, facendo gridare dal dolore e dalla disperazione gli abitanti del Regno del Mare Meridionale che riuscirono a fuggire, scomparendo oltre l’orizzonte. L’Oscurità avvolgeva le rovine della Capitale come una coltre di fumo, era impossibile prevedere quando si sarebbe dissolta.


Forse, qualcuno aveva previsto che il Regno del Mare Meridionale, indiscutibilmente il Reame Sovrano più potente della Regione Meridionale, prima o poi sarebbe caduto. Tuttavia, sicuramente nessuno avrebbe mai immaginato che sarebbe stato distrutto completamente in un solo giorno.


Neppure Yun Che si aspettava un simile risultato.


Osservando le colonne di fumo senza fine che si sollevavano dalle rovine, Yun Che mantenne uno sguardo più freddo e tagliente che mai. Nel suo gelido cuore, comparve a malapena una traccia di gioia, che non venne minimamente espressa dal suo volto.


Dopotutto, non importava quanto fosse terribile e completa la sua vendetta, non avrebbe mai riavuto indietro ciò che aveva perso. L’odio e il rancore che provava anche verso sé stesso, che quel tragico giorno era stato così impotente, non sarebbero mai scomparsi del tutto.


Accanto a lui brillò un bagliore nero, e Qianye Ying’er comparve al suo fianco. Era concentrata attentamente sulla ragazzina che, in lontananza, era immobile con aria maestosa sulla testa del Drago Imperatore dell’Inizio Assoluto, Caizhi.


“Non mi sarei mai aspettata che il vostro antico Clan di draghi, che fin dall’antichità vive lontano dal mondo dei mortali, non solo comparisse all’improvviso, ma si abbassasse persino a sporcarsi gli artigli di sangue, commettendo un grave crimine. Se avete delle richieste, non esitate a parlare. Considerato il grande aiuto che ci avete fornito quest’oggi, di sicuro il nostro Sovrano dei Diavoli farà tutto il possibile per soddisfarle.”


Il Drago Imperatore dell’Inizio Assoluto sollevò lo sguardo e si voltò verso Qianye Ying’er, poi disse con una voce antica, regale e potente: “Tutto ciò che abbiamo fatto oggi, l’abbiamo fatto solo per la nostra Padrona.”


Tuttavia, quelle parole non erano rivolte a Qianye Ying’er. Due severi e sinceri occhi di drago si posarono su Yun Che, e il Drago Imperatore dell’Inizio Assoluto continuò: “Sovrano dei Diavoli, tu hai portato guerra e catastrofi nel mondo, oggi con le nostre azioni ci siamo schierati al fianco di un oppressore, né più né meno. Abbiamo prestato la nostra forza ai malvagi. In ogni caso, abbiamo preso la nostra decisione, e ne affronteremo le conseguenze. Però, nutriamo la speranza che in futuro tratterai gli innocenti con compassione, qualsiasi cosa accada.”


Pronunciando le parole “ci siamo schierati al fianco di un oppressore, né più né meno. Abbiamo prestato la nostra forza ai malvagi”, il Drago Imperatore dell’Inizio Assoluto aveva espresso con chiarezza inequivocabile la sua opinione e le sue reali intenzioni. Sia lui sia il suo Clan non avrebbero mai voluto lasciare il Regno Divino dell’Inizio Assoluto e partecipare a quel massacro. Tuttavia, non potevano assolutamente disobbedire agli ordini della loro Padrona.


In quell’istante, tutti fissarono Caizhi. Persino Cang Shitian, l’Imperatore Xuanyuan e l’Imperatore Viola Misteriosa sentirono il proprio cuore battere all’impazzata dal terrore. Non riuscivano semplicemente a immaginare come avesse fatto la Dea Stellare del Lupo, trasformatasi in un Diavolo, a sottomettere in quel modo i potenti Draghi dell’Inizio Assoluto!


Caizhi sollevò una mano, e sulla punta dell’ormai diabolica Spada Sacra del Lupo Celeste comparve un bagliore cremisi. Subito dopo, quello strano spazio indipendente apparve di nuovo.


Il vento cominciò immediatamente a ululare, e i giganteschi draghi che oscuravano il sole volarono uno dopo l’altro in quello strano squarcio dimensionale. Nell’arco di pochi secondi, tutti i draghi erano scomparsi nel nulla, compreso il Drago Imperatore dell’Inizio Assoluto, e persino le ultime tracce della loro aura si dispersero rapidamente.


La schiacciante pressione che aleggiava nell’aria scomparve, e tutti si sentirono come se una montagna fosse stata sollevata dalle loro spalle. Mentre tutti tiravano un profondo sospiro di sollievo, Qianye Ying’er osservò Caizhi e disse con serietà: “Quindi, sapevi già fin dall’inizio della Formazione a Quattro Stelle del Fantasma del Mare, e hai inviato qualcuno in anticipo all’altro capo della Formazione, così che potesse uccidere Nan Wansheng?”


Caizhi si limitò a fissarla con freddezza, rinfoderando la Spada Sacra del Lupo Celeste e voltandosi. Non si degnò di rispondere neppure con una parola, prima di svanire in lontananza.


“Caizhi!” Yun Che tremò violentemente e i suoi muscoli sembrarono muoversi istintivamente. Rincorse il più velocemente possibile Caizhi.


Cang Shitian, l’Imperatore Xuanyuan e l’Imperatore Viola Misterioso rimasero immobili, in silenzio… per la prima volta nelle loro vite, quei tre Imperatori Divini stavano venendo completamente ignorati da tutti. Sui loro volti comparvero espressioni di ogni genere, ma nessuno di loro aveva intenzione di provare a fuggire.


Senza un ordine diretto di Yun Che, i tre Antenati Yama non avrebbero attaccato. Tuttavia, le loro auree rimasero fisse sui tre Imperatori Divini.


Caizhi non rallentò, quando percepì che Yun Che si stava avvicinando. Anzi, a dire il vero accelerò, facendo del suo meglio per seminare Yun Che.


“Caizhi!”


Yun Che provò una fitta al cuore. Aprì all’istante Ade, e la sua velocità crebbe esponenzialmente.


Anche se negli ultimi anni Caizhi era diventata sorprendentemente forte, non era ancora veloce quanto Yun Che. Un raggio di luce nera sfrecciò oltre di lei, e percepì le mani di Yun Che stringersi intorno alle sue. Poi, Yun Che girò su sé stesso e abbracciò rapidamente l’esile ma meravigliosa ragazzina.


“… Lasciami andare!” il suo corpo era premuto contro quello di Yun Che, in un abbraccio gentile ma da cui sarebbe stato impossibile fuggire, ma gli occhi di Caizhi erano ancora freddi e distaccati. Tentò bruscamente di divincolarsi, ma non era abbastanza forte.


“Non ti lascerò andare!” dichiarò Yun Che, chiudendo con dolcezza gli occhi. I lunghi capelli di Caizhi, che danzavano nell’aria, sfiorarono il mento di Yun Che, mentre lui regolava delicatamente la forza della sua stretta. Stavolta, non l’avrebbe lasciata per nessun motivo al mondo.


Caizhi corrugò la fronte e nei suoi occhi comparve all’improvviso un bagliore oscuro. Il potere del Dio Stellare del Lupo divampò senza preavviso.


RUMBLEEE –––


Il potere del Dio Stellare del Lupo era da sempre soverchiante e violento, e Caizhi stessa aveva raggiunto vette di forza indescrivibili, perciò quell’aura terrificante avrebbe potuto persino squarciare il cielo. Mentre lo spazio intorno a loro collassava, il petto di Yun Che si incavò violentemente, e dalle sue braccia riecheggiò il rumore delle ossa che si dislocavano lentamente… Tuttavia, si rifiutò comunque di lasciar sfuggire dalle sue braccia la vita di Caizhi. Non avrebbe allentato la presa neppure per un istante.


“Lasciami andare!” alla fine, negli occhi brillanti come stelle di Caizhi comparve una traccia di panico, e l’aura che aveva rilasciato si dissipò rapidamente.


Yun Che provò un dolore lancinante in tutto il corpo, e aveva la sensazione che le sue braccia fossero state tagliate in due, ma sulle sue labbra comparve un sorriso. Quando parlò di nuovo, la sua voce conteneva la gentile dolcezza che aveva perso ormai da tempo: “Caizhi, non importa cosa tu faccia, stavolta non ti lascerò andare.”


“Lasciami andare.” Ripeté Caizhi, ma non osò più ribellarsi con violenza come pochi secondi prima. Digrignò i denti, e il suo sguardo tornò freddamente risoluto: “Yun Che, per giungere dove sei ora, hai dovuto arrampicarti fuori da un abisso terribile, quindi sai meglio di chiunque altro quanto sia difficile riuscirci. Se non vuoi rischiare di precipitarvi di nuovo, farai meglio a…”


“Perché sei la Stella Solitaria Maledetta?” la interruppe Yun Che, accennando un sorriso.


“…” Caizhi sobbalzò leggermente, poi rispose con tristezza: “Mia madre, mia zia, la Sorellona… e anche tu. Tutte le persone a cui tengo e che mi stanno vicine, prima o poi fanno una fine terribile. Dato che lo sai bene… lasciami andare!”


“Perché mai dovrei lasciarti andare?” rispose Yun Che, continuando a sorridere: “Al momento, in tutto l’universo non c’è nessuno più maledetto e che porti più disgrazie di me. Se davvero sei la Stella Solitaria Maledetta, allora sei decisamente perfetta per me, e per nessun altro.”


Caizhi: “…”


“Non dimenticare. Sei mia moglie, quindi sei l’unica famiglia che mi resta al mondo. Ci siamo inchinati di fronte ai Cieli e alla Terra, abbiamo recitato i voti di fronte ai nostri Antenati e ci siamo scambiati i doni nuziali con Jasmine come testimone… Quindi, scordati di poterti lasciare alle spalle il fatto che siamo marito e moglie.”


“E poi, vuoi davvero continuare a fuggire da me?” Yun Che strinse delicatamente l’abbraccio e la baciò dolcemente sul collo. La ragazza fra le sue braccia tremò, mentre lui continuava: “Se davvero avessi voluto tagliare ogni legame con me, perché sei venuta ad aiutarmi fin nella Regione Meridionale? Sei persino arrivata prima di me.”


“Non essere così… presuntuoso.” Il caldo respiro che Caizhi avvertiva sul proprio candido collo la fece irrigidire e intorpidire. La sua volontà di resistere cominciò a dissiparsi, e la sua riluttanza a lasciare Yun Che la fece cadere nel panico più totale. Digrignò i denti ancora una volta, poi si costrinse a dire con un tono determinato: “Yun Che, farò tutto ciò che è in mio poter per aiutarti ad avere la tua vendetta, perché è anche la mia vendetta! Ma come ti ho già detto qualche anno fa nel Regno Divino dell’Inizio Assoluto, non resterò al tuo fianco, quindi scordati di…”


“Oh!” una voce seducente si intromise, rovinando quel momento col più inopportuno dei tempismi, e Qianye Ying’er li raggiunse senza fretta, quasi distrattamente. Socchiuse gli occhi, prima di continuare: “Se il problema sono solo io, posso tranquillamente tenermi alla larga quando ci sei tu. Prometto che rimarrò il più lontano possibile.”


Lo sguardo di Caizhi divenne gelido, e riprese a opporsi violentemente, ma non riuscì comunque a divincolarsi dall’abbraccio di Yun Che.


“Qianye…” il tono di Caizhi era glaciale: “Non ti ho ancora uccisa solo perché, finora, gli sei stata utile, quindi non ti conviene… provocarmi!”


“La terrificante Dea Stellare del Lupo, che ha persino sottomesso i Draghi dell’Inizio Assoluto. Naturalmente, saresti in grado di uccidermi con uno schiocco delle dita.” Qianye Ying’er si avvicinò lentamente a Caizhi, e la fissò negli occhi senza battere ciglio: “Devo ammetterlo, mi sorprende che qualcuno di così spaventoso creda davvero a sciocche superstizioni come quella della Stella Solitaria Maledetta. Ah, come mi aspettavo, in fondo sei ancora solo una bambina viziata, intrappolata nel suo mondo immaginario.”


“Tu vuoi MORIRE!” l’intento omicida di Caizhi eruppe senza freni.


Tuttavia, Qianye Ying’er si limitò a voltarsi e continuò, languidamente: “Piccola cucciola di Lupo, non riesci a stringere una tregua coi tuoi nemici neppure per un istante, quindi dove troveresti il fegato di uccidermi davvero? E poi…”


Il suo tono cambiò lievemente: “Quando ha deciso di venire nel Regno del Mare Meridionale, Yun Che ha vietato a Chi Wuyao di accompagnarlo, e non mi ha neppure informata della sua decisione. Ho dovuto seguirlo di nascosto, e hai già visto bene che è stata decisamente la decisione giusta.”


L’intento omicida di Caizhi si ritrasse all’istante.


“Chi Wuyao si assicura sempre che i suoi piani abbiano delle solide fondamenta, prima di agire. Yun Che, no.” Continuò Qianye Ying’er, senza che fosse possibile capire se si stesse rivolgendo a Caizhi o a lui: “Di sicuro, non sapeva neppure con certezza se il potere del Dio Malvagio sarebbe riuscito oppure no a riflettere il colpo del Cannone Titanico del Dio del Mare. Se avesse perso la scommessa, neppure tremila di quei vecchi Diavoli Yama sarebbero riusciti a salvarlo.”


“Per di più, anche se la sua scommessa avesse avuto successo, considerati gli assi nella manica del Regno del Mare Meridionale, la presenza degli altri tre Imperatori Divini della Regione Meridionale, e la ricomparsa di Nan Guizhong, è impossibile sapere se avrebbe vinto o perso.”


“Ogni parte del suo piano per sconfiggere il Regno del Mare Meridionale era una scommessa azzardata.” Qianye Ying’er dava le spalle a Yun Che fin dall’inizio, sembrava che non volesse lasciargli vedere l’espressione sul suo volto: “Quando eravamo ancora nella Regione Settentrionale, il suo cuore era pieno di odio, ma oltre di esso c’era anche un forte desiderio di morire… In effetti, ogni sua azione faceva capire esplicitamente che avesse intenzione di suicidarsi, una volta avuta la sua vendetta.”


“Alla fine, il suo desiderio di morte è scomparso. Ma, come puoi capire da ciò che ha fatto oggi, quando affronta le persone che odia di più in assoluto non esita comunque a scommettere la sua stessa vita per la possibilità di vincere.”


“Basta.” La interruppe Yun Che: “Del resto, non esistono piani perfetti. Contro un avversario come il Regno del Mare Meridionale, è molto meglio essere colti alla sprovvista da un imprevisto o due, piuttosto che lasciargli il tempo di prepararsi fino in fondo. Ovviamente, prima di agire ho calcolato le mie possibilità di successo.”


“Chi ti ha detto che puoi parlare?” Qianye Ying’er si voltò di scatto solo per fulminare Yun Che con lo sguardo. Poi, si voltò di nuovo verso Caizhi e riprese: “Piccola cucciola di Lupo, hai già visto che né io né Chi Wuyao siamo minimamente in grado di tenere sotto controllo quest’uomo. Ma se tu restassi al suo fianco, potrebbe scegliere di comportarsi un po’ meglio. Dopotutto…”


Qianye Ying’er fece una piccola pausa, prima di voltarsi verso Yun Che e dire anche a lui: “Voi due vi siete inchinati di fronte ai Cieli e alla Terra, avete recitato i voti di fronte ai vostri antenati e vi siete scambiati i doni nuziali con Jasmine come testimone… quindi, siete legalmente marito e moglie!”


Dopodiché, un piccolo sospiro malinconico sembrò sfuggire dalle sue labbra, e lei sfrecciò via, passando accanto a Yun Che e scomparendo in lontananza.


“Caizhi, non prenderla troppo sul serio.” Disse subito Yun Che: “A dire il vero, adesso tengo molto alla mia vita, ma sarebbe stato impossibile elaborare un piano privo di rischi, contro un nemico come il Regno del Mare Meridionale. Lo ammetto, alcune mie decisioni erano un po’ azzardate, ma ero totalmente certo che sarebbe andato tutto bene.”


“…” Dopo un lungo silenzio, Caizhi distese una mano e la appoggiò delicatamente al petto di Yun Che. Stavolta, lui la lasciò andare.


“Va bene, resterò con te.” disse lei, a bassa voce. Yun Che si chiese se a convincerla fosse stato lui o Qianye Ying’er: “E, per il momento, sopporterò anche che Qianye sia ancora viva.”


Sollevò improvvisamente lo sguardo e lo guardò negli occhi, neri come uno sconfinato cielo notturno senza stelle, che ricambiarono lo sguardo: “Per te la vendetta ormai è tutto, ma lo stesso vale anche per me. Pur di raggiungere il nostro obiettivo comune, sopporterò qualsiasi cosa.”


Yun Che scosse piano la testa: “Devo assolutamente avere la mia vendetta, ma adesso non è più l’unica cosa che conta. Perché ho ancora te.”


“Umpf!” Quell’appassionata dichiarazione non suscitò altro che uno sbuffo indifferente: “Non sono più la Caizhi che conoscevi. Sono la Dea Stellare del Lupo che è stata trasformata dall’Oscurità e dal suo odio. Avresti dovuto risparmiare parole come queste per mia sorella, quando potevi ancora dirgliele!”


“…” Yun Che rimase in silenzio per qualche secondo, e strinse di nuovo la presa intorno all’esile polso di Caizhi. Quella stretta era così forte da trasmettere appieno il suo terrore che lei potesse improvvisamente voltarsi e fuggire di nuovo.


I meravigliosi occhi di Caizhi, brillanti come stelle, tremarono per un istante.


<em>Ha paura di perdermi. Sarà per via della promessa che fece a mia sorella, o perché… mi considera davvero sua moglie…</em>


“Andiamo.”


Yun Che fluttuò a mezz’aria insieme a lei, mentre tornavano indietro. C’erano ancora molte questioni di cui doveva occuparsi, nell’ormai distrutta Capitale del Mare Meridionale.


“Non mi chiedi nulla sui Draghi dell’Inizio Assoluto?” domandò Caizhi.


Sulle labbra di Yun Che comparve un piccolo sorriso, poi le disse: “Ho riconosciuto quel potere. Era quello della Spina dell’Universo. Come immaginavo, l’Imperatrice Diabolica Colpo Celeste Nemesi dei Diavoli qualche anno fa decise davvero di incontrarti. E, a quanto pare, deve anche averti dedicato parecchio tempo.”


Quando la Spada Sacra del Lupo Celeste aveva rilasciato quel bagliore cremisi dalla sua punta, nel cielo si era aperto uno strano e straordinario spazio indipendente, da cui erano usciti i Draghi dell’Inizio Assoluto, che da tempo immemore vivevano nel Regno Divino dell’Inizio Assoluto. Quella inconfondibile luce cremisi e quello spazio indipendente, che violava tutte le leggi dimensionali del presente, erano stati chiaramente generati dal potere della Spina dell’Universo.


Inoltre, la crescita esponenziale della forza misteriosa di Caizhi e la velocità con cui si era adattata ai suoi poteri diabolici potevano essere spiegate in un solo modo: l’aiuto dell’Imperatrice Diabolica Colpo Celeste Nemesi dei Diavoli in persona.


“Esatto.” Confermò Caizhi, con lo sguardo fisso in lontananza, come se si fosse dimenticata di provare a liberare la sua mano dalla presa di quella di Yun Che: “Dopo il suo ritorno nel Caos Primordiale, una delle prime cose che fece l’Imperatrice Diabolica Colpo Celeste Nemesi dei Diavoli fu venire a trovarmi nel Regno Divino dell’Inizio Assoluto. La mia forza misteriosa stava mutando in un modo molto strano, fin dalla tua morte e la trasformazione della Sorellona nell’Infante Diabolico. Per un’Imperatrice dei Diavoli, deve essere stato fin troppo semplice notare come mi stessi trasformando.”


“Tuttavia, la prima volta si limitò a venire a darmi un’occhiata. Non la incontrai neppure… ma poi, un giorno venne improvvisamente da me. Mi disse che aveva deciso di lasciare di nuovo il Caos Primordiale, per tornare nel Vuoto al di fuori di esso.”


“…” Yun Che non disse nulla, e continuò ad ascoltare attentamente. Probabilmente, quando era successo tutto questo, lui era ancora sulla Stella Polo Blu.


“Mi disse che ti credeva, e che soprattutto intendeva rispettare la scelta e le ultime volontà del Dio Malvagio. Nonostante questo… non riusciva semplicemente a fidarsi degli umani.”


“Quindi, decise di preparare vari piani segreti per proteggerti, prima di andarsene. Questi ‘piani’ ti avrebbero salvato da qualsiasi catastrofe imprevista potesse colpirti in futuro. Io sono uno di questi piani.”


L’espressione di Caizhi divenne ancora più solenne. Tutti i più grandi timori dell’Imperatrice Diabolica Colpo Celeste Nemesi dei Diavoli si erano avverati… per di più, nell’istante stesso in cui lei aveva lasciato il Caos Primordiale.


“Decise di imprimere un Marchio Diabolico sull’intero Clan dei Draghi dell’Inizio Assoluto, e di donarmi uno speciale Nucleo Oscuro. Se fosse stato necessario, avrei dovuto assorbire quel Nucleo, che avrebbe trasformato i miei poteri del Dio Stellare del Lupo, rendendoli diabolici e permettendo loro di fondersi più rapidamente alla mia nuova Energia Misteriosa Oscura. In questo modo, avrei anche ottenuto il pieno controllo sui Draghi dell’Inizio Assoluto.”


“Poi, impresse parte dei poteri della Spina dell’Universo nella mia spada, così che in futuro avrei potuto portare facilmente con me i Draghi dell’Inizio Assoluto, ovunque decidessi di andare.”


Caizhi evocò l’ormai oscura Spada Sacra del Lupo Celeste, mostrando a Yun Che il debole bagliore rosso intorno alla testa di lupo incisa sulla punta della lama.


La Spina dell’Universo aveva esaurito quasi completamente la sua energia, perciò l’aura impressa sulla Spada Sacra del Lupo Celeste era estremamente debole. Tuttavia, sembrava al tempo stesso in grado di resistere ancora molto a lungo.


“Proprio come immaginavo… ancora una volta, è stata lei.” Mormorò Yun Che, con delusione e una sconfinata frustrazione nel cuore.


Ricordava molto chiaramente quando l’Imperatrice Diabolica Colpo Celeste Nemesi dei Diavoli gli aveva detto in tono serio e inflessibile che lei non avrebbe ucciso i suoi nemici, né l’avrebbe aiutato in nessun modo, prima di lasciare il Caos Primordiale. Gli aveva detto che avrebbe dovuto diventare abbastanza forte da potersi difendere da solo. Gli aveva detto che solo così sarebbe stato davvero degno dell’Eredità del Dio Malvagio. Che solo in quel modo avrebbe potuto onorare e mostrare rispetto al potere e alla volontà che aveva ereditato.


In apparenza, aveva mantenuto la promessa. Non aveva ucciso nessuno dei suoi nemici, non aveva eliminato i pericoli, ma al tempo stesso si era lasciata alle spalle molti assi nella manica per salvarlo…


Forse, ce n’erano ancora degli altri, più di quanti lui immaginasse.


Era esattamente come una vecchietta, severa e burbera, ma in realtà attenta e premurosa.


“Possibile che le donne siano sempre così? Dicono sempre il contrario di quello che pensano realmente.” Mormorò Yun Che fra sé e sé, sovrappensiero. Mentre le pronunciava, per qualche strano motivo gli venne in mente Xia Qingyue.


Tuttavia, smise immediatamente di pensare a lei.


Perché quel volto e quel nome non avevano più diritto a comparire nei suoi ricordi.


“Diciamo sempre il contrario di quello che pensiamo realmente?” Caizhi gli lanciò un’occhiata confusa. Mise via la Spada Sacra del Lupo Celeste e disse: “Certo, era uno dei temuti Imperatori dei Diavoli, ma non era affatto spaventosa e senza cuore come suggerivano il suo aspetto e la sua reputazione. Al contrario… sembrerebbe che l’amore tra il Dio Malvagio e l’Imperatrice Diabolica Colpo Celeste Nemesi dei Diavoli fosse sincero e profondo. Altrimenti, non ti avrebbe mai trattato in questo modo solo perché hai ereditato il potere di suo marito.”


“Già.” Yun Che annuì. Tuttavia, sapeva che in realtà l’Imperatrice Diabolica Colpo Celeste Nemesi dei Diavoli voleva proteggere Hong’er e You’er, che amava e per le quali era preoccupata.
                                


                                



