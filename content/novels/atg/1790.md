---
weight: 1790
title: Capitolo 1790 - La Decisione degli Imperatori Divini
pubDate: 2025-03-10T08:57:10.503Z
tags:
    - atg
---


Capitolo regolare, 0 in coda, 0/10 donazione
-Alstor


“Caizhi, perché eri già nella Regione Meridionale?” domandò Yun Che. Più o meno, immaginava quale fosse la risposta, ma voleva sentirla da lei.


Caizhi rispose, in tono delicato ma indifferente: “Avevi già sconfitto i Reami Sovrani della Regione Orientale, e grazie alla vasta differenza di preparazione e informazioni, era ovvio che non avresti avuto bisogno del mio aiuto per finire di conquistarla e sottometterla. E poi, era scontato che dopo la Regione Orientale avresti attaccato quella Meridionale.”


“Comunque, non mi aspettavo che agissi così presto.” Disse Caizhi, lanciando un’occhiata a Yun Che. La sua espressione determinata e imperturbabile creava un netto contrasto con i tratti del suo volto, ancora infantili: “Inizialmente, volevo agire di nascosto, creando un po’ di scompiglio nella Regione Meridionale, ma tu… ti sei precipitato qui da solo.”


La situazione nella Regione Orientale non si era ancora stabilizzata, e di sicuro la Regione Occidentale stava agendo in segreto, quindi stavolta Yun Che si era davvero “precipitato” nella Regione Meridionale.


“Quindi, avevi scoperto l’altro capo della Formazione a Quattro Stelle del Fantasma del Mare prima ancora che io arrivassi?” domandò Yun Che, corrugando la fronte. Sembrava aver realizzato all’improvviso qualcosa.


“Sì, è stato estremamente facile trovarlo, grazie al potere della Spina dell’Universo impresso nella mia Spada Sacra del Lupo Celeste.” Rispose tranquillamente Caizhi: “Ho ipotizzato che, se davvero il Regno del Mare Meridionale fosse stato a un passo dalla sconfitta, quasi di sicuro sarebbe stato Nan Wansheng a utilizzare la Formazione a Quattro Stelle del Fantasma del Mare. Ma, nel momento stesso in cui l’avrebbe usata per fuggire, quel luogo sarebbe diventato la sua tomba.”


“Chi c’era dall’altro lato della Formazione, per assassinare Nan Wansheng?” domandò improvvisamente Yun Che.


“Ovviamente, alcuni Draghi dell’Inizio…” Caizhi si interruppe improvvisamente a metà frase. Notò che negli occhi di Yun Che era comparso uno strano bagliore, e finì per strozzarsi con le sue stesse parole.


“L’aura dei Draghi dell’Inizio Assoluto è unica nel suo genere. Se uno o alcuni di loro fossero comparsi nel Regno degli Dei, ormai qualcuno li avrebbe notati.” Disse Yun Che, in tono lento e misurato: “Inoltre, Nan Wansheng era l’uomo più potente della Regione Meridionale. Anche se era a un passo dalla morte, l’unico Drago dell’Inizio Assoluto in grado di ucciderlo cos velocemente è il Drago Imperatore dell’Inizio Assoluto.”


“Ma tu sei rimasta sulla sua testa per tutto il tempo, quindi, chi ha ucciso Nan Wansheng?” domandò di nuovo Yun Che, lanciando a Caizhi un’occhiata pensierosa.


“Umpf.” Caizhi si voltò di scatto e sbuffò: “Non è necessario che tu lo sappia.”


“Err…” Yun Che strinse leggermente la mano di Caizhi, poi accennò un sorriso e si arrese: “Va bene, va bene, non importa.”


Nan Guizhong era impallidito solo cinque secondi dopo che Nan Wansheng aveva utilizzato la Formazione per fuggire…


Uccidere Nan Wansheng in soli cinque secondi, anche se era gravemente ferito… in tutto il mondo, quante erano le persone in grado di farlo?


Yun Che naturalmente non continuò a indagare, dato che Caizhi non voleva rispondergli, ma nella sua mente stava valutando e scartando tutte le possibilità.


Quando raggiunse di nuovo la Capitale del Mare Meridionale, ormai in macerie, vide che il fumo nero come l’inchiostro stava ancora turbinando ovunque, continuando a divorare l’oceano di sangue e cadaveri intorno alla città.


Yan Tianxiao era tornato. Si fece avanti frettolosamente e si inchinò verso Yun Che: “Sua Magnificenza, gli ultimi fuggitivi del Regno del Mare Meridionale sono ormai lontani. Come ci ha ordinato, non li abbiamo inseguiti oltre il confine, e siamo rimasti in attesa di istruzioni.”


“Mmm.” Yun Che annuì.


Quando Yan Tianxiao notò Caizhi, le sue labbra tremarono, ma si trattenne dal fare domande.


Quando i tre Antenati Yama videro Yun Che tenere per mano Caizhi, dentro di sé si abbandonarono a una cantilena di lamenti.


Un’altra Padrona da servire con attenzione e rispetto…


Qianye Ying’er arricciò le labbra, quando vide che alla fine Caizhi era tornata insieme a Yun Che, ma si trattenne dal lanciarle altre frecciate.


Yan Uno teneva Nan Qianqiue per la testa, perciò il resto del suo corpo dondolava a peso morto nell’aria.


Non aveva perso completamente i sensi, perciò aveva visto tutto, dal suicidio di Nan Guizhong alla morte degli altri Dei del Mare. Aveva visto anche la distruzione della sua Capitale, sommersa da un mare di sangue…


L’aura crudele di Yan Uno trafiggeva ogni sua cellula come un migliaio di lame affilate, e ogni istante che trascorreva nella sua presa era un vero e proprio inferno doloroso. Per sua sfortuna, era del tutto impotente. Non poteva neppure rantolare dalla disperazione, figurarsi provare a fuggire. Poteva solamente soffrire nel terrore, mentre i suoi muscoli erano colti da violenti spasmi.


Non capiva perché fosse ancora vivo… ma in quel momento, persino lui, che temeva molto la morte, sperava solo di poter morire velocemente e senza altro dolore. Voleva solo che quel terribile incubo finisse una volta per tutte.


Cang Shitian, che era stato ignorato per tutto il tempo, scelse in quel momento di fare un passo in avanti e inginocchiarsi davanti a Yun Che. Rinunciando a tutta la sua dignità di Imperatore Divino, si prostrò e gridò: “Il Sovrano dei Diavoli regna incontrastato! Cang Shitian, sovrano del Regno del Mare Profondo delle Dieci Direzioni, si congratula con il Sovrano dei Diavoli per aver schiacciato il Regno del Mare Meridionale. Io, Cang Shitian, la accolgo con rispetto nella Regione Meridionale, di cui sono uno degli Imperatori Divini. Da questo momento in avanti, giuro di essere completamente fedele al Sovrano dei Diavoli, e spero ardentemente che il Sovrano dei Diavoli accetti la mia richiesta di servirlo.”


A meno che l’avesse sentito personalmente, nessuno avrebbe mai creduto che un Imperatore Divino della Regione Meridionale avesse pronunciato quelle parole.


Sia l’Imperatore Xuanyuan sia l’Imperatore Viola Misterioso spalancarono così tanto gli occhi e la bocca che la loro mandibola cadde a terra. Poi, le loro dita cominciarono a tremare. Siccome erano a loro volta Imperatori Divini della Regione Meridionale, sicuramente si stavano vergognando almeno il doppio di tutti gli altri presenti.


“Hmmm?” Yun Che lanciò un’occhiata a Cang Shitian, poi fece scattare in avanti la gamba destra.


Il suo piede si diresse dritto verso il volto di Cang Shitian… quel calcio sarebbe stato un’umiliazione oltre ogni limite per qualsiasi persona con un po’ di amor proprio, quindi quanto poteva essere insopportabile per un Imperatore Divino, che di solito guardava dall’alto in basso l’intero universo?


Gli angoli delle labbra di Cang Shitian tremarono, ma non si mosse di un millimetro. Al contrario, ritrasse la sua Energia Misteriosa difensiva.


Bang!


Il piede di Yun Che colpì senza pietà il volto di Cang Shitian, spezzandogli il naso e alcuni dei denti anteriori. Subito dopo, dalle sue narici e dalle sue labbra cominciò a colare del sangue.


L’Imperatore Shitian roteò parecchie volte a mezz’aria, ma dopo essere atterrato tornò immediatamente a prostrarsi verso Yun Che. Ignorò il sangue che colava sul suo volto, chinò il capo e disse: “Ringrazio il Sovrano dei Diavoli per questo dono.”


“Cang… Cang Shitian!” l’Imperatore Xuanyuan ansimò e puntò un dito verso Cang Shitian. I muscoli del suo collo stavano avendo degli spasmi, e non riuscì a trovare neppure la forza di dire altro.


Se un comune mortale si fosse aggrappato così disperatamente alla possibilità di sopravvivere, quasi tutti l’avrebbero disprezzato, ma avrebbero comunque compreso la sua decisione. Ma Cang Shitian era un Imperatore Divino, il cui nome faceva tremare il mondo intero. Per una persona del suo calibro, abbassarsi a essere così patetico e servile… le parole “vergogna” e “umiliazione” non erano sufficienti a descrivere quella scena.


“Heh.” Yun Che sogghignò con freddezza: “Oh, non sei per caso l’Imperatore Divino Shitian della Regione Meridionale? Perché all’improvviso ti comporti come un cane?”


Tuttavia, quel terribile insulto non sembrò turbare minimamente Cang Shitian, che si limitò a rispondere in tono cupo e solenne: “Dato che ho deciso di servirla, Sovrano dei Diavoli, naturalmente sono disposto a farlo in qualsiasi modo lei desideri. Non importa se dovrò comportarmi come un cane, o un cavallo.”


“Haah.” Improvvisamente, si sentì un sospiro debole ma piuttosto tetro. Nessuno rimase sorpreso dal fatto che fosse stato Qianye Wugu.


Sebbene ormai non avesse alcun interesse neppure per la vita stessa, non riuscì comunque a sopportare di vedere un maestoso Imperatore Divino che calpestava in quel modo la propria dignità. Chiuse gli occhi e disse: “Per gli umani, è naturale temere la morte. Tuttavia, sei l’Imperatore Divino del Regno del Mare Profondo delle Dieci Direzioni, sei responsabile della sua gloria e del suo dolore, non è necessario che ti abbassi a tanto.”


“Hehe.” Cang Shitian rispose a quell’affermazione con una strana risata. Sollevò lo sguardo e osservò Qianye Wugu, con occhi perfettamente calmi: “Vivere nella vergogna è molto meglio che morire tragicamente. E poi… devo dimostrare al Sovrano dei Diavoli che desidero davvero servirlo lealmente, non credete?”


“…” Qianye Wugu aggrottò la fronte, e anche gli occhi di Yun Che si ridussero a due fessure.


“Cang Shitian!” l’Imperatore Viola Misterioso non riuscì più a sopportare quella farsa. Ruggì, in preda alla rabbia: “Sei un codardo, disposto a sacrificare la tua stessa dignità pur di sopravvivere, quindi non sei più degno di essere l’Imperatore Divino del Regno del Mare Profondo delle Dieci Direzioni. Chiunque sia disposto a strisciare come un cane non è degno di essere uno degli Imperatori Divini della Regione Meridionale… Ptù!”


L’Imperatore Xuanyuan sollevò rapidamente una mano e la portò davanti all’Imperatore Viola Misterioso per impedirgli di avanzare.


“Heh heh heh heh.” Cang Shitian si mise a ridere e rispose, con tono calmo e misurato: “Sapete, ormai la mia vita era diventata davvero fin troppo noiosa e monotona. Cento anni, mille anni, diecimila anni… è passato troppo tempo dall’ultima volta che mi sono sentito elettrizzato quanto oggi.”


“Una nuova era sta per cominciare,” disse Cang Shitian, ridendo senza neppure un briciolo di timore né vergogna. Al contrario, la sua risata sembrava contenere una sorta di gioia perversa e distorta: “Se seguirò il Sovrano dei Diavoli, molto probabilmente prenderò parte a qualcosa che rovescerà i Cieli e la terra! Prenderò parte alla creazione di un nuovo universo, completamente diverso da questo!”


“Esiste forse qualcosa di più entusiasmante!?” si voltò di scatto e osservò gli altri due Imperatori Divini della Regione Meridionale. Nei suoi occhi ardeva una luce folle, mentre li fissava: “Nel Regno degli Dei non c’è mai stata un’opportunità simile, non ci siamo mai trovati a un passo da una nuova era! È una benedizione dei Cieli! Quindi, come posso perdermi questa occasione!? Soltanto prendendo parte all’impresa del Sovrano dei Diavoli potrò dare un senso alla mia noiosa vita! Heh… Heh heh heh heh heh!”


“Tu…” l’Imperatore Xuanyuan indicò Cang Shitian con un dito tremante, ansimando: “Tu sei davvero… impazzito completamente!”


Cang Shitian era sempre stato eccentrico e imprevedibile, le sue azioni erano sempre andate contro ogni logica, perciò nel Regno degli Dei tutti lo consideravano un folle da ormai diecimila anni. Ma soltanto in quel momento, l’Imperatore Xuanyuan e l’Imperatore Viola Misterioso realizzarono quanto fosse sconfinata la sua follia.


Nessuno sapeva se Cang Shitian credesse davvero alle proprie parole, ma dopo che il Regno del Mare Meridionale era stato distrutto in un solo giorno, nessuno poteva negare che il Sovrano dei Diavoli Yun Che e la Regione Settentrionale fossero davvero in grado di trasformare per sempre il Regno degli Dei.


E questo, nonostante l’esistenza del Regno del Drago!


“Hehe, quindi ti stai sottomettendo a me solo perché credi che sia intrigante? Che motivazione assurda e improvvisata.” Commentò Yun Che, ridacchiando con freddezza e indifferenza: “Cang Shitian, anche tu eri fra coloro che attaccarono me e la mia Maestra vicino alla Stella Polo Blu, quel giorno. Credi davvero che ti lascerò in vita?”


Cang Shitian guardò Yun Che dritto negli occhi e rispose seriamente: “Non ho mai avuto nulla contro di lei, Sovrano dei Diavoli. Quel tragico giorno, non feci altro che prendere la decisione che in quel momento era la migliore, proprio come ho fatto oggi.”


“Dopo aver schiacciato la Regione Meridionale, suppongo che si concentrerà su quella Occidentale, Sovrano dei Diavoli. Anche se lei è così potente da far tremare i Cieli, non è comunque saggio sottovalutare la Regione Occidentale. Quindi, può scegliere: mi affronti, e lotterò fino all’ultimo sangue, oppure assecondi la mia volontà di diventare un suo cane fedele. Se sceglierà la seconda opzione, non guadagnerà solo me, un Imperatore Divino, ma anche l’intero Regno del Mare Profondo delle Dieci Direzioni, senza bisogno di alcuna battaglia… Sono sicuro che prenderà la decisione più saggia, grande Sovrano dei Diavoli, nonostante il rancore che prova per me.”


Yun Che sollevò con orgoglio lo sguardo e guardò Cang Shitian dall’alto in basso, con occhi gelidi: “Vuoi per caso dirmi cosa devo fare?”


“Come oserei?” rispose Cang Shitian. Poi, sollevò con rispetto le mani, distendendole verso Yun Che e accennando un sorriso: “Quando ho scelto di infierire sul Regno del Mare Meridionale nel suo momento più difficile, tutti mi hanno visto attaccare violentemente Nan Wansheng. In effetti, mi sono schierato apertamente con lei, rinunciando a ogni altra alternativa. Se davvero vuole uccidermi, Sovrano dei Diavoli, tanto vale farlo dopo la guerra contro la Regione Occidentale, quando mi avrà sfruttato appieno e non le sarò più di alcuna utilità. Non sarà certo troppo tardi per uccidermi e vendicarsi!”


Gli occhi di Yun Che si ridussero a due fessure.


“Dato che non è mai stato nella Regione Meridionale, significa che nessun abitante della Regione Settentrionale la conosce bene. Oggi ha distrutto il Regno del Mare Meridionale, Sovrano dei Diavoli, ma le servirà parecchio altro tempo per conquistare la vasta Regione Meridionale. Tuttavia, se mi permetterà di guidare la campagna militare, impiegherà molto meno tempo e dovrà impiegare molte meno delle sue truppe. In questo modo, potrà anche rispondere facilmente e rapidamente a qualsiasi azione improvvisa della Regione Occidentale.”


“…” Quando giunse alla fine del suo discorso, tutti stavano guardando quel folle con occhi leggermente diversi.


“Sigh.” Qianye Wugu si abbandonò a un altro profondo sospiro, per poi lamentarsi mormorando fra sé e sé: “Forse, ho davvero sottovalutato questo giovane del Regno del Mare Profondo delle Dieci Direzioni.”


Sulle labbra di Yun Che comparve un sorriso ambiguo, ma tutti percepirono che il suo intento omicida nei confronti di Cang Shitian era scomparso improvvisamente.


Non si degnò di rispondere a Cang Shitian. Si voltò senza preavviso verso gli altri due Imperatori Divini, e il suo sguardo cupo e oscuro penetrò nella loro anima: “Voi due, invece?”


I due Imperatori Divini avevano espressioni tetre e combattute. Tuttavia, l’Imperatore Xuanyuan dopo pochi istanti fece un passo in avanti e rispose solennemente: “L’Imperatore Xuanyuan si inchina alla sconfinata potenza del Sovrano dei Diavoli.”


Fece un piccolo respiro, prima di continuare: “Purché prometta di non attaccare il mio Regno Xuanyuan, noi non saremo suoi nemici. Lo giuro sulla mia spada.”


La pressione sotto cui si sentiva l’Imperatore Viola Misterioso diminuì notevolmente, quando sentì le parole dell’Imperatore Xuanyuan. Anche lui disse: “Il mio Regno Viola Misterioso non sarà mai nemico della Regione Settentrionale. Non faremo un solo passo nel vostro territorio!”


L’Oscurità discesa sulla Regione Meridionale aveva legato loro le mani, non avevano altra scelta, dovevano scendere a patti con Yun Che. Per un Imperatore Divino era umiliante oltre ogni descrizione pronunciare parole simili, quindi era facile immaginare che si trovassero in una terribile posizione, quasi impotenti… Ma, come minimo, avevano preservato l’ultimo briciolo di dignità rimasto al loro titolo e ai loro Reami Sovrani. Non si erano abbassati al livello di Cang Shitian.


“Hoh…” inaspettatamente, Yun Che rispose limitandosi soltanto a un sogghigno raggelante.


Diabolici turbini di vento cominciarono a soffiare violentemente, quando Yun Che derise i due Imperatori Divini con quel ghigno. Il suo sguardo cambiò e, sebbene di fronte a lui ci fossero due Imperatori Divini, sembrò che stesse osservando solo due formiche patetiche e ridicole: “Oh? State davvero cercando di negoziare con me?”


Lo sguardo di Yun Che e l’aura intorno a lui mise subito estremamente a disagio i due Imperatori Divini. L’Imperatore Xuanyuan rispose subito, in tono grave: “Sovrano dei Diavoli, il Regno Xuanyuan e il Regno Viola Misterioso sono nati nella Regione Orientale. È nostro dovere difenderla. Neppure lei riuscirà a farci infrangere questo giuramento, Sovrano dei Diavoli.”


L’Imperatore Viola Misterioso aggiunse subito dopo: “Sovrano dei Diavoli, di sicuro da oggi in poi la Regione Occidentale la metterà terribilmente sotto pressione. Può scegliere: ci affronti, e i nostri due Reami Sovrani combatteranno fino alla morte, ma siamo pronti a giurare di rimanere completamente neutrali… sono sicuro che sarà così saggio da prendere la decisione migliore, Sovrano dei Diavoli.”


Le loro parole furono quasi identiche a quelle che Cang Shitian aveva pronunciato poco prima. Tuttavia, non appena lui le sentì, sulle sue labbra comparve un sorriso carico di disprezzo.


“A quanto pare, la grande Regione Meridionale si è rivelata piuttosto patetica, non trovate? Persino i suoi Imperatori Divini, in fin dei conti, non sono altro che dei giganteschi e ingenui idioti.”


Gli occhi di Yun Che scattarono prima a sinistra e poi a destra, e il cielo cominciò subito a oscurarsi. Gli spettrali Antenati Yama circondarono all’istante i due Imperatori Divini. Rilasciarono simultaneamente le loro auree, oscure e diaboliche, che sembravano provenire dalla profondità dell’inferno e penetrarono nell’anima e nelle ossa dei due Imperatori Divini, facendoli tremare senza controllo.


“Sovrano dei Diavoli, lei…” la spada fra le mani dell’Imperatore Xuanyuan vibrò, ma non ebbe il coraggio di estrarla dal fodero.


“Cang Shitian ha rinunciato a ogni possibile scappatoia e ha giurato di diventare un mio cane fedele. Dato che ormai è uno dei miei cani, naturalmente ha diritto a chiedere una piccola ricompensa.” Lo sguardo di Yun Che divenne glaciale: “Ma voi due chi diavolo credete di essere? Credete veramente di essere degni di negoziare con me?”


All’Imperatore Xuanyuan e all’Imperatore Viola Misterioso si gelò il sangue nelle vene.


“Anni fa, avete ripagato la mia generosità con la vostra crudeltà, infierendo su di me quando ero più vulnerabile. Oggi, ancora una volta avete cercato di aiutare il Regno del Mare Meridionale contro di me. Nonostante questo, io mi sono trattenuto dal torcervi anche un solo capello, e ho persino risparmiato le vostre patetiche vite. Eppure, credete ancora di avere diritto a negoziare con me per salvare voi stessi e i vostri Regni?”


“Che mancanza di rispetto.”


L’Imperatore Xuanyuan e l’Imperatore Viola Misterioso avevano previsto che Yun Che avrebbe reagito in quel modo, perciò i loro occhi si fecero ancora più freddi e risoluti. L’Imperatore Xuanyuan rispose: “Sovrano dei Diavoli, ammettiamo che la forza della Regione Settentrionale supera di molto ogni nostra aspettativa, e che siamo costretti a temere e rispettare il suo potere. Ma la Regione Occidentale è completamente diversa da quella Meridionale. Oggi ha ucciso il Dio Drago Cinereo, perciò il Regno del Drago mobiliterà di sicuro l’intera Regione Occidentale e marcerà contro di voi!”


“La nostra neutralità farà in modo che lei non si debba preoccupare della Regione Meridionale, Sovrano dei Diavoli. In alternativa… sarebbe assai sconsiderato da parte sua dare le spalle a dei nemici, Sovrano dei Diavoli.”


L’Imperatore Viola Misterioso fissò Yun Che dritto negli occhi e rilasciò tutta la sua aura da Imperatore Divino. Disse, con una voce piena di indignazione e sicurezza: “Per la salvezza del Regno Xuanyuan e del Regno Viola Misterioso, le abbiamo già proposto un accordo estremamente vantaggioso. Per noi, concederle così tanto è una vergogna senza pari, Sovrano dei Diavoli. Ma se vuole vederci strisciare ai piedi di un Diavolo come lei, proprio come ha fatto Cang Shitian…”


L’Imperatore Viola Misterioso non concluse la frase e cominciò a incanalare la sua Energia Misteriosa. Nei suoi occhi comparve un bagliore viola, e la sua aura cominciò a vorticare. Sembrava che fosse pronto a combattere fino all’ultimo sangue: “Non lo faremo mai, neppure a costo di morire qui e oggi! Per di più, quando sarà in guerra con la Regione Occidentale, i nostri due Regni punteranno le proprie spade contro la sua schiena!”


“Ottimo.” Rispose con indifferenza Yun Che. Poi, si voltò, dando loro le spalle, e disse: “In tal caso, morite pure.”


“Uccideteli, poi massacrate tutti gli abitanti del Regno Xuanyuan e del Regno Viola Misterioso.”


Quando Yun Che diede l’ordine, i tre Antenati Yama non esitarono neppure per un istante. Ringhiarono come tre cani rabbiosi, e tre coppie di artigli spettrali lacerarono lo spazio, creando tre oscuri abissi che pietrificarono ogni cosa intorno ai due Imperatori Divini.


Nessuno di loro due si aspettava che Yun Che avrebbe ordinato di ucciderli così presto! Caddero subito in preda al panico e restarono intrappolati nel Dominio di Oscurità creato dai tre Antenati Yama. Anche Yan Tianxiao e i suoi Diavoli Yama si avvicinarono e attaccarono, rilasciando la loro Oscurità Yama verso i due Imperatori Divini e creando una ragnatela di Energia Misteriosa Diabolica che divorò ogni raggio di luce. In quello spazio congelato, neppure gli Imperatori Divini potevano fuggire.


Un Dominio di Spada e un intenso bagliore viola eruppero contemporaneamente, mentre i due potenti Imperatori Divini si scontravano con i tre Antenati Yama intorno a loro. Tuttavia, erano contro i tre Antenati Yama e tutti i Diavoli Yama agli ordini di Yan Tianxiao. Erano già in svantaggio, senza neppure considerare i due Antenati Brahma, Qianye Ying’er, Gu Zhu, Yun Che, la Dea Stellare del Lupo… e Cang Shitian, che aveva rinunciato alla sua dignità e si era unito al nemico. Nell’istante stesso in cui rimasero intrappolati, capirono chiaramente di non avere speranze.


Strinsero i denti e mantennero forzatamente i loro Domini difensivi, ma l’Imperatore Xuanyuan perse la calma e gridò, cupo: “Sovrano dei Diavoli, le abbiamo già concesso tutto ciò che potevamo, vuole davvero… combattere all’ultimo sangue contro noi e i nostri Regni!?”


La notizia della miserabile morte del Dio Drago Cinereo si era già diffusa in lungo e in largo, e l’ira vendicativa del Regno del Drago avrebbe sicuramente colpito con decisione e rapidità. In quella situazione, erano convinti che Yun Che non avrebbe voluto aggiungere altri due Reami Sovrani alla lista dei suoi nemici. Quindi, erano piuttosto sicuri che le loro “negoziazioni” con lui sarebbero andate bene.


Ma non si sarebbero mai aspettati che…


A rispondere loro non fu Yun Che, ma una risata folle e raggelante che riecheggiò tutt’intorno.


“HAHAHAHAHAHA… HAHAHAHAHAHAHAHAHA!!!!”


A scoppiare a ridere come un pazzo, inaspettatamente, era stato Cang Shitian. I muscoli del suo volto tremarono senza controllo, come se stesse assistendo alla scena più patetica e divertente del mondo.


“Cang Shitian!” il terrore e l’umiliazione dei due Imperatori Divini si tramutarono in rabbia, e l’Imperatore Viola Misterioso ringhiò a denti stretti: “Cos’hai da ridere adesso, sporco cane traditore senza vergogna!?”


“Ha… Hahahahaha… Hahahahaha!” Cang Shitian si portò le mani allo stomaco, dondolando avanti e indietro. Soltanto dopo parecchi secondi riuscì a calmarsi e smettere di ridere. Si voltò senza fretta verso i due Imperatori Divini, li guardò con pena e disse: “Che magnifica dimostrazione di onore e coraggio. Che fantastico ‘preferiamo morire, piuttosto che arrenderci’! Tsk tsk tsk tsk.”


Cang Shitian scosse la testa e fece schioccare la lingua. Poi, sulle sue labbra comparve lentamente un sorriso dal disprezzo sconfinato: “Imperatore Xuanyuan, Imperatore Viola Misterioso, so che entrambi siete Imperatori Divini da oltre ventimila anni, ma non credo che i vostri cervelli si siano atrofizzati al punto da farvi perdere la memoria, no? Non vi sarete già dimenticati chi è stato realmente a salvare il Caos Primordiale, vero? E poi, non vi sarete già dimenticati che espressioni avevate in volto, quando l’intero Regno degli Dei dava la caccia al Sovrano dei Diavoli, vero?”


L’espressione dei due Imperatori Divini mutò leggermente.


“Il fatto che preferiate morire piuttosto che arrendervi, che siate così onorevoli e coraggiosi, potrebbe essere una farsa abbastanza convincente da spaventare delle patetiche persone comuni, ma il Sovrano dei Diavoli… beh, questo vostro tentativo è ridicolo, anzi, triste. Non è altro che una scena comica messa in atto dai due pagliacci più patetici del mondo! Hahahaha!”


“Oh! No, no, no, no!” continuò Cang Shitian: “Adesso, nella Regione Meridionale quasi tutti sanno che in realtà è stato il Sovrano dei Diavoli a salvare l’universo. Quindi, forse persino i mortali non considererebbero la vostra farsa nient’altro che lo spettacolo da circo di due pagliacci! E pensare che avete davvero avuto l’impudenza di provare a scendere a patti col Sovrano dei Diavoli. Come si può essere così senza vergogna… Hahahahaha!”


“CANG… SHI… TIAAAAAAN!” sia l’Imperatore Xuanyuan sia l’Imperatore Viola Misterioso digrignarono i denti così forte che alcuni di essi si ruppero. Le loro voci tremavano, e i loro occhi ardevano di rabbia… Ma nessuno dei due poteva negare che le parole di Cang Shitian avessero trafitto le loro anime come pugnali avvelenati.


Tutti gli Imperatori Divini avevano deciso di nascondere la verità su cosa fosse successo anni prima. Nell’istante stesso in cui avevano scoperto che Yun Che possedeva dell'Energia Misteriosa Oscura, avevano usato quella scusa per cercare di liberarsi di lui… avevano spinto oltre il punto di non ritorno colui che aveva salvato l’universo, giungendo persino a distruggere il suo pianeta natìo e tutto ciò che aveva.


Tutti i tradimenti della storia, sommati, non erano comunque gravi quanto ciò che avevano fatto loro. Ciò che avevano fatto a Yun Che andava contro ogni basilare principio di umanità e dignità… e lo sapevano bene. Quindi, non potevano davvero negare in nessun modo ciò che aveva detto Cang Shitian, per quanto fossero arrabbiati e indignati. Di fronte a Yun Che, non avevano davvero diritto di parlare di onore o integrità morale.


In quel momento, il loro “onore” e il loro “coraggio”, il fatto che “preferissero morire piuttosto che arrendersi”, apparivano davvero terribilmente ridicoli.


Yun Che si limitò a continuare a dar loro le spalle. Non degnò i due Imperatori Divini neppure di un altro sguardo. Si limitò a ringhiare un singolo, freddo e spietato ordine: “Uccideteli!”


L’espressione dei tre Antenati Yama si distorse con sadico piacere, quando sentirono quell’ordine, e l’aura che schiacciava i due Imperatori Divini crebbe esponenzialmente.


Fu in quel momento che Cang Shitian decise di parlare ancora una volta. Fissò con soddisfazione le espressioni terribilmente disperate dei due Imperatori Divini, poi commentò in tono languido e rilassato: “Imperatore Xuanyuan, Imperatore Viola Misterioso. Voi due ormai siete diventati vecchi, non dovrebbe sorprendermi che siate praticamente sordi. Suppongo che sia per questo motivo che non avete sentito i miei avvertimenti, perciò sarò generoso e li ripeterò ancora un’ultima volta.”


“Se diventerete nemici del Regno del Drago, anche nel peggiore dei casi vi verranno distrutte le Vene Misteriose e vi verrà tolta la corona. Certo, le vostre dinastie vivranno nella vergogna e saranno considerate peccatrici, ma il finto senso di giustizia del Regno del Drago gli impedirà di ricorrere a punizioni drastiche, come spazzare via i vostri interi Regni dalla faccia dell’universo.”


“In quanto alla vergogna, ci sono molti metodi per ripulirsene lentamente. E avrete molto tempo per farlo. Non importa che disgrazia e decadenza subiscano le vostre dinastie, purché le vostre Eredità Divine restino intatte, prima o poi vi rialzerete sicuramente.”


“Ma, se diventerete nemici del Sovrano dei Diavoli…” Cang Shitian puntò un dito verso il basso, indicando le rovine oscure e insanguinate sotto di loro: “Beh, se non siete ancora così vecchi da essere diventati ciechi, c’è proprio qui il perfetto esempio di cosa vi accadrà.”
                                


                                

