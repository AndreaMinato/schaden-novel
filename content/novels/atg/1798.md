---
weight: 1798
title: Capitolo 1798 – Voci
pubDate: 2025-03-10T08:57:10.504Z
tags:
    - atg
---


Capitolo regolare (di settimana scorsa), 0 in coda, 0/10 donazione
-Alstor


L’atmosfera, nella Regione Meridionale, era tesa e cupa. Le notizie fin troppo terrificanti che l’avevano scossa all’improvviso stavano facendo tremare di terrore tutti i suoi Reami Stellari più potenti. Tutti i Reami Superiori, dal primo all’ultimo, temevano di essere distrutti, figurarsi quelli Intermedi e Inferiori.


La distruzione del Regno del Mare Meridionale e la resa degli altri tre Reami Sovrani avevano scioccato tutti. Per di più, avevano visto i membri del Regno del Mare Meridionale, un tempo i più rispettati e ammirati della loro Regione, diventare fuggitivi che cercavano strenuamente di scappare mentre gli altri Reami Sovrani davano loro la caccia. Il destino dei Reami ribelli della Regione Orientale riaffiorò nella mente di tutti i Reami Superiori di quella Meridionale, che cominciarono a riflettere sul proprio futuro… tutti i Reami Stellari della Regione Meridionale erano in assoluto silenzio dal terrore.


Certo, c’erano alcuni guerrieri testardi, alcuni Clan che si rifiutavano di arrendersi ai Diavoli, e alcuni praticanti del mistero che non temevano la morte e stavano cercando di riorganizzarsi per dare vita a una grande coalizione contro gli invasori, ma furono in molto pochi ad avere il coraggio di rispondere alla loro chiamata. A dirla tutta, erano a malapena degni di nota.


Tuttavia, col passare del tempo la situazione non migliorò per i Reami Stellari della Regione Meridionale. Anzi, peggiorò e divenne ancora più caotica.


I tre Reami Sovrani non avevano semplicemente fatto vuote promesse a Yun Che, quando avevano ordinato di dare la caccia ai superstiti del Regno del Mare Meridionale. Agirono con una velocità e una ferocia sorprendenti. Anche in passato, erano stati molto rari i casi in cui gli abitanti della Regione Meridionale avevano visto i propri Reami Sovrani mobilitare così tante delle proprie forze. La loro caccia ai fuggitivi del Regno del Mare Meridionale fu terribilmente crudele e spietata, e ben presto venne versato sangue in ogni angolo della Regione Meridionale.


La caccia venne guidata dal Regno del Mare Profondo delle Dieci Direzioni, che fu il più brutale dei tre, e giorno dopo giorno le tattiche e i metodi divennero sempre più terribili. All’inizio, chi proteggeva i fuggitivi veniva ucciso, poi anche chi viaggiava con loro, poi anche chi sapeva dove si nascondessero ma non lo rivelava, e infine anche chi semplicemente sembrava sospetto cominciò a essere ucciso… molti abitanti del Regno del Mare Meridionale che non avevano nelle vene neppure una goccia del suo sangue vennero uccisi per errore, e il numero di vittime innocenti divenne semplicemente incalcolabile.


Mentre accadeva tutto questo, anche la “causa” di Yun Che cominciò a diffondersi per la Regione Meridionale.


“Yun Che era il Giovane Divino, il Messia che ha salvato l’intero universo! Senza di lui, il Regno degli Dei sarebbe già stato ridotto a un inferno in terra, devastato dai Diavoli Primordiali! Ma cos’ha ricevuto in cambio della sua generosità!? È stato immediatamente pugnalato alle spalle dai Reami Sovrani e dagli Imperatori Divini al suo fianco! Per di più, le registrazioni che lo dimostrano sono state diffuse per tutto il Regno degli Dei. In quelle proiezioni, abbiamo visto coi nostri occhi la cruda e innegabile verità. Persino un bambino di tre anni capirebbe chi ha ragione e chi ha torto, non credete!?”


“Credete davvero che Yun Che fosse un Diavolo fin dalla nascita!? Credete che il Dio Malvagio avrebbe scelto un Diavolo come proprio Erede!? Credete che, se fosse stato un Diavolo, nessuno se ne sarebbe mai accorto, sebbene sia entrato in contatto con così tanti Imperatori Divini nel corso degli anni? Credete che un Diavolo sarebbe stato il primo a farsi avanti e confrontarsi con l’Imperatrice Diabolica Colpo Celeste Nemesi dei Diavoli pur di salvare il mondo? È chiaro che si è trasformato a causa dell’odio e del dolore dovuti a ciò che hanno fatto gli Imperatori Divini e i Reami Sovrani! Se foste stati al suo posto, dopo tutto ciò che gli hanno fatto, non credete che anche voi sareste diventati dei Diavoli!? È stato tradito crudelmente e brutalmente nell’istante stesso in cui è diventato vulnerabile. Hanno persino sterminato la sua famiglia e distrutto il suo intero pianeta per nascondere la verità! Pensateci, credete forse che noi non saremmo diventati dei Diavoli, se fossimo stati al suo posto!?”


“Quegli Imperatori Divini e i loro Reami Sovrani tremavano come foglie, mentre si inginocchiavano di fronte all’Imperatrice Diabolica Colpo Celeste Nemesi dei Diavoli! Questo rende ciò che hanno fatto dopo, già immorale e da traditori, ancora più disgustoso! Ma quali Reami Sovrani!? Ma quali Imperatori Divini!? Ptooey!”


“Anche se i Diavoli sono crudeli e spaventosi, Yun Che… dannazione, non credete anche voi che abbia diritto a vendicarsi per tutto ciò che gli hanno fatto? Anzi, se non si vendicasse, sarebbe ancora un uomo!? Sarebbe ancora un essere umano!? Oh, mi dispiace davvero che così tanti innocenti muoiano per colpa di chi l’ha tradito.”


“Credete sul serio che il vero colpevole di tutte queste tragedie sia Yun Che? Non può esserci davvero qualcuno che lo crede ancora, vero? Vero?”


“Tsk, l’aureola dorata che avvolgeva il Reame Sovrano più potente della Regione Meridionale si è rivelata semplicemente una luce abbagliante che nascondeva un mucchio di peccati e infamia… il Regno del Mare Profondo delle Dieci Direzioni ha già trovato innumerevoli prove dei loro crimini, dagli archivi segreti nascosti sotto le sue rovine. Sono dei peccati semplicemente scioccanti! Ogni sorta di crudeltà che né i Cieli né la Terra possono tollerare, e diventano sempre di più! E i loro crimini sono centinaia di migliaia di volte peggiori di quelli dei Diavoli!”


“Chi avrebbe mai immaginato… chi avrebbe mai immaginato che il maestoso Regno del Mare Meridionale in realtà fosse così disgustoso e infangato dal peccato!? Solo a pensarci, mi si gela il sangue nelle vene. Non riesco ad accettare che ciò in cui ho creduto per tutta la mia vita si sia rivelato un mucchio di sciocchezze… Che situazione terribile e raccapricciante.”


“Ora che tutti i peccati del Regno del Meridionale sono stati rivelati, a dire il vero ho quasi la sensazione che i Diavoli abbiano fatto un favore al mondo!”


“Wuuu… Wuuuuuuuuuuuuu… il Regno del Mare Meridionale anni fa rapì mia moglie e mia figlia, e distrusse quasi tutto il mio Clan… i Cieli non ci hanno abbandonato! Finalmente, quei bastardi hanno avuto ciò che meritavano… Wuuuuu…”


“Ho sentito dire che il Regno del Mare Profondo delle Dieci Direzioni, il Regno Xuanyuan e il Regno Viola Misterioso hanno combattuto a fianco dei Diavoli durante la distruzione del Regno del Mare Meridionale! È anche grazie al loro aiuto che sono riusciti a distruggerlo in un solo giorno.”


“Il Regno del Mare Profondo delle Dieci Direzioni, il Regno Xuanyuan e il Regno Viola Misterioso si sono subito alleati ai Diavoli senza combattere contro di loro, e sembrerebbe che non abbiano alcuna paura di loro. Il Regno del Mare Meridionale opprimeva da così tanti anni gli altri tre Reami Sovrani, è naturale che anche loro desiderassero di vederlo distrutto. Hanno aiutato i Diavoli per ringraziare Yun Che di aver salvato il mondo, e per scusarsi d’essere stati costretti a tradirlo. In questo modo, hanno anche risparmiato alla Regione Meridionale una guerra inutile, in pratica hanno salvato la vita a innumerevoli abitanti della nostra Regione che sarebbero morti in caso di un conflitto!”


“Sono giunte nuove notizie dal Regno del Mare Profondo delle Dieci Direzioni. I due Dei del Mare Profondo morti misteriosamente alcune settimane fa, in realtà sono stati assassinati dal Regno del Drago. In entrambi i luoghi dove sono stati uccisi è stata ritrovata l’aura degli Dei Draghi, che non si può falsificare in nessun modo! Anche questo è uno dei principali motivi per cui il Regno del Mare Profondo delle Dieci Direzioni ha deciso di allearsi coi Diavoli.”


“Credete che i Diavoli siano così spaventosi? Ma allora, perché i nostri tre Reami Sovrani sono disposti a collaborare con loro?”


……………..


Notizie, voci, dicerie e maldicenze… cominciarono a diffondersi per la Regione Meridionale come un’epidemia, spingendosi persino oltre i suoi confini.


Mentre i praticanti del mistero della Regione Meridionale stavano ancora cercando di processare la prima ondata di “notizie”, vennero subito travolti dalla seconda, e poi dalla terza e dalla quarta. Quel flusso senza fine di informazioni rese molto difficile ragionare lucidamente.


Di conseguenza, senza che se ne rendessero conto, nel mezzo di quell’esplosione di notizie cominciarono silenziosamente a cambiare idea.


Per di più, fra le voci erano mescolate anche molte verità risapute. Per esempio, ciò che era stato detto nelle Proiezioni dell’Eternità nella Regione Orientale venne ripetuto e diffuso ancora e ancora. Tuttavia, alcune delle notizie erano sul confine tra verità e menzogna, e c’erano persino alcune falsità così spudorate da essere ridicole.


Infatti, l’obiettivo non era fare in modo che gli abitanti della Regione Meridionale credessero a tutte quelle voci.


Il vero obiettivo era annebbiare la verità, per permettere loro, anche ai più intransigenti, di zittire i propri dubbi, di ignorare la propria coscienza e la propria morale. Purché si convincessero di essere ancora sulla “retta via”, l’operazione avrebbe avuto successo.


Di conseguenza, i crimini compiuti e nascosti dal Regno del Mare Meridionale vennero gradualmente rivelati. E, di racconto in racconto, venivano ingigantiti lentamente, al punto che il popolo della Regione Meridionale si convinse che fosse stato giusto distruggere il Regno del Mare Meridionale e che, anzi, non punirlo sarebbe stato contro il volere dei Cieli.


Le parole “vendetta”, “vittima”, “Messia”, e “tutti noi siamo in debito con lui” vennero ripetute ancora e ancora, fino all’inverosimile. Quella convinzione crebbe gradualmente ma inevitabilmente, soverchiando a poco a poco il fatto che Yun Che avesse, di fatto, gettato nel caos della guerra l’intero Regno degli Dei.


Per di più, il Regno del Mare Profondo delle Dieci Direzioni, il Regno Xuanyuan e il Regno Viola Misterioso non vennero più disprezzati e derisi. Lentamente, cominciarono a essere considerati dei “Reami illuminati, che tenevano alla vita degli abitanti della Regione Meridionale”.


A qualsiasi osservatore esterno, quel cambiamento nell’opinione pubblica sarebbe sembrato assurdo e ridicolo, eppure si stava verificando davvero.


L’effetto complessivo di tutto ciò fu che le ultime fiamme di resistenza nella Regione Meridionale, già deboli, si spensero definitivamente.


Regione Meridionale, Regno del Mare Profondo delle Dieci Direzioni.


Coloro che ricevevano l’Eredità Divina del Regno erano conosciuti come Dei del Mare Profondo. Anche se l'Energia Misteriosa che rilasciavano quando usavano i loro poteri era dello stesso colore blu dell’oceano, non apparteneva all’elemento dell’Acqua. Al contrario, possedeva una caratteristica unica, conosciuta come “Potere Divino del Mare Profondo”. Quando la usavano, la loro Energia Misteriosa colpiva furiosamente, come una tempesta in mare aperto, facendo tremare l’area circostante e travolgendo ogni cosa. Era un nome davvero adatto a quel potere.


In quel momento, il Regno del Mare Profondo delle Dieci Direzioni si stava preparando per un’occasione molto speciale… ma, a essere terribilmente onesti, era anche il giorno più umiliante della sua storia.


Le barriere intorno alla loro regione centrale, la Regione del Mare Profondo, erano state tutte disattivate. Stavano, a tutti gli effetti, spalancando le porte ai loro ospiti d’onore. Nel frattempo, tutti gli Dei del Mare Profondo si erano disposti lungo due linee, e non appena Cang Shitian si prostrò a terra per accogliere un uomo avvolto da un’aura oscura e crudele, lo imitarono all’istante.


Metà degli Dei del Mare Profondo, insieme alla maggior parte delle Guardie del Mare Profondo alle loro spalle, digrignarono in silenzio i denti, mentre i loro muscoli tremavano dalla vergogna e dall’oltraggio.


Erano le pietre d’angolo del Regno del Mare Profondo delle Dieci Direzioni, eppure si stavano sottomettendo così ostentatamente al Diavolo che aveva gettato nel caos la loro intera Regione Meridionale! E per aggiungere danno alla beffa, lo stavano facendo nel loro stesso Regno!


Che disgrazia terribile! Che scena penosa!


Tuttavia, sul viso del loro Imperatore Divino non c’era alcuna traccia di vergogna. Per accogliere Yun Che, aveva organizzato personalmente quella sfarzosa cerimonia. In effetti, non appena Yun Che era arrivato, lui si era lasciato cadere in ginocchio, e alcuni dei suoi sottoposti notarono persino un bagliore infervorato nel suo sguardo, anche se solo per un istante.


“Cang Shitian, del Regno del Mare Profondo delle Dieci Direzioni, accoglie rispettosamente il Sovrano dei Diavoli. Che la sua accecante luce nera si diffonda in ogni angolo del mio Regno!”


La voce dell’Imperatore Shitian riecheggiò ovunque, e ogni parola fu assordante quanto un tuono. Tuttavia, il suo tono non conteneva alcuna traccia di rabbia o malcontento. Stava gridando come se temesse che la sua voce non raggiungesse ogni angolo del Regno.


Quando sollevò lo sguardo, vide Yun Che avvicinarsi e nei suoi occhi si accese una luce fanatica.


Quella era il più grande azzardo della sua vita. Regione Settentrionale contro Regione Occidentale, e lui aveva scommesso tutto sulla Regione Settentrionale! Yun Che contro l’Imperatore del Drago, e aveva scommesso tutto su Yun Che!


In quanto alle sue probabilità di vincere? Neppure lui le conosceva con precisione, perché nessuno sapeva davvero quanto fossero realmente potenti quelle due Regioni Divine.


Tuttavia, avrebbe comunque scommesso altre mille volte su Yun Che. Perché in caso di sconfitta, aveva già pronto un piano per passarla liscia, e in caso di vittoria… al solo pensiero, la sua stessa anima veniva scossa da ondate di estasi.


Inoltre, dato che quella era la più grande scommessa della sua vita, era naturale che avesse puntato tutto ciò che possedeva.


Come minimo, sarebbe stato il più leale dei tre Imperatori Divini della Regione Meridionale, finché la Regione Settentrionale non si fosse rivelata chiaramente inferiore a quella Occidentale.


Il pavimento era realizzato in giada azzurra come il cielo, e l’aria vorticava ricordando le correnti marine. Quella era la prima volta che Yun Che metteva piede nel Regno del Mare Profondo delle Dieci Direzioni, ma ormai non provava più il nervosismo o la meraviglia della prima volta che aveva visto un Reame Sovrano.


Nei suoi occhi, c’era un cupo e intenso bagliore oscuro. La fervida devozione di Cang Shitian l’aveva spinto a scegliere quel luogo come base operativa, ma era sicuro che non vi sarebbe rimasto a lungo.


Il Regno del Mare Profondo delle Dieci Direzioni si era arreso spontaneamente, mentre il Regno Xuanyuan era stato spinto alla sottomissione col terrore, e il Regno Viola Misterioso era stato praticamente ridotto in schiavitù. Questo, sommato alla sua “causa”, che si era diffusa alla perfezione, aveva neutralizzato completamente ogni minaccia da parte della Regione Meridionale. Quindi, poteva procedere ad affrontare il suo più grande nemico senza preoccupazioni.


La Regione Occidentale!


Soltanto sconfiggendo la Regione Occidentale e il suo leader, l’Imperatore del Drago, sarebbe diventato davvero il sovrano assoluto dell’universo. E a quel punto, nessuno in tutto il Regno degli Dei avrebbe rappresentato la minima minaccia per lui. La Regione Orientale, quella Meridionale, quella Occidentale… il destino di tutti i Reami Stellari e tutti gli esseri viventi del mondo sarebbe stato nelle sue mani.


Il prossimo punto della sua agenda era spostare le truppe della Regione Settentrionale e consolidare il dominio su quella Meridionale, ma si fidava ciecamente di Chi Wuyao. Era sicuro che i suoi risultati non l’avrebbero deluso.


Il Regno del Mare Profondo delle Dieci Direzioni si ritrovò finalmente faccia a faccia con l’Oscurità del Nord. Il Sovrano dei Diavoli, che aveva tinto di nero i cieli del Regno degli Dei, era arrivato insieme ai suoi sottoposti più fedeli. Il tormento interiore dei cuori e delle anime dei membri del Regno del Mare Profondo delle Dieci Direzioni resistette solo per qualche secondo, prima di essere divorato dalla loro aura oscura, gelida e irrefrenabile.


I tre Antenati Yama, l’Imperatore Yama, i due Antenati Brahma, e Caizhi divenuta a sua volta un Diavolo… le sole auree che rilasciavano naturalmente fecero sentire gli Dei del Mare Profondo sull’orlo di un abisso senza fine. Il loro terrore crebbe lentamente, e finalmente videro il potere di coloro che avevano distrutto il Regno del Mare Meridionale.


Rabbia, rancore e desiderio di ribellione… vennero rapidamente soffocati da quell’Oscurità che sembrava provenire da dei veri Diavoli Primordiali. Non osarono mostrare alcun segno di quelle emozioni.


L’atmosfera divenne subito piuttosto strana, a causa di quella tremante cerimonia di “benvenuto”, ma Yun Che si limitò a ignorare la faccenda e camminò direttamente verso il cuore del Regno del Mare Profondo delle Dieci Direzioni. Lasciò che Cang Shitian lo guidasse, ma non appena entrò nella Sala Principale del Palazzo Imperiale, andò dritto verso il trono di Cang Shitian e vi si sedette pesantemente.


“Sua Magnificenza, la caccia ai superstiti del Regno del Mare Meridionale è già quasi conclusa. Grazie ai suoi severi ordini, in tutta la Regione Meridionale nessuno osa nascondere o proteggere quei criminali. Per di più, i conflitti interni del Regno Xuanyuan e del Regno Viola Misterioso sono stati meno gravi di quanto ci aspettassimo, ed entro i prossimi sette giorni finiremo di trasferire tutte le risorse rimaste nelle rovine del Regno del Mare Meridionale. Nel frattempo, le voci che circolano per la Regione Meridionale stanno crescendo di giorno in giorno, diventando sempre più efficaci…”


In ginocchio di fronte a Yun Che, Cang Shitian riferì fedelmente e rispettosamente tutto ciò che doveva. Il suo rapporto meticoloso ma sintetico rendeva difficile credere che quello fosse davvero un Imperatore Divino, che fino a poco prima non si era mai inchinato ai piedi di nessuno.


Quell’Imperatore Divino, spesso considerato eccentrico o addirittura folle, in realtà era spaventosamente efficiente quando seguiva degli ordini.


Mentre Yun Che restava seduto sul “suo” trono e ascoltava in silenzio, al suo fianco c’erano solo due persone. La prima era Qianye Ying’er, e l’altra Caizhi, silenziose quanto lui.
                                


                                



