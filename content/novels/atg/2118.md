---
title: Capitolo 2118 - Rottura (2)
pubDate: 2025-11-25T16:47:25.526Z
tags:
    - atg
---


Capitolo regolare
-Schadenfreude


La Terra Pura era immensa e spaziosa, pulita e tranquilla. Sembrava un mondo indipendente completamente separato dall’Abisso, per sempre libero da contaminazioni e impurità.


Chiunque si sarebbe comportato con la massima cautela e rispetto in quel luogo, ma chiaramente Hua Caili era un’eccezione. Saltellando e correndo attraverso la Terra Pura con un sorriso raggiante, mostrava una familiarità straordinaria con ogni angolo di questo mondo. Riusciva persino a chiamare per nome la maggior parte dei cavalieri abissali e delle Guardie Divine della Terra Pura che incontrava.


I cavalieri abissali e le Guardie Divine la trattavano con pari rispetto. Alcuni arrivavano persino a sorriderle. Nessuno provava a fermarla o chiederle quali fossero le sue intenzioni o la sua destinazione.


Attraversarono un'altra area spaziosa quando, all’improvviso, il mondo divenne luminoso, colorato e pieno di piante. Sembrava che fossero entrati in un reame immortale all’interno di un paradiso.


L’aura elementale nella Terra Pura era già piuttosto ricca, ma in quel luogo era diventata diverse volte più densa. In particolare, gli elementi del fuoco, del tuono e del vento erano diventati più intensi… Yun Che percepì anche un’energia fredda insolita e un po’ fuori posto.


C’erano alcune piccole case immerse nella giungla di piante. Sembrava un piccolo paradiso nascosto.


Peccato solo che quel mondo fosse completamente privo di bestie o insetti.


“È qui che risiede la Grande Sacerdotessa Ling Xian?” chiese Yun Che guardando davanti a sé.


Hua Caili esclamò sorpresa: “Sei incredibile, fratellone Yun! Non pensavo che ci saresti arrivato subito alla tua prima visita!”


Fu allora che lo spazio davanti a loro si increspò, e una donna sbucò da dietro un albero salutandoli con un sorriso. “Eccoti qui, piccola Caili.”


La donna indossava una semplice e lunga camicia bianca con petali di pruno rosa chiaro. La sua pelle era chiara e liscia, e i suoi lineamenti rendevano difficile identificarne la vera età. I lunghi capelli erano legati con un semplice nastro, e il suo sguardo era gentile, raffinato e tranquillo.
Sembrava un’asceta che si era isolata per anni tra le montagne, lontana da qualunque questione tra mortali, o almeno, sarebbe parsa tale, se non fosse stato per la pressione spirituale terrificante che emanava.


“Zia Su Shang!”


Hua Caili gridò con affetto e corse subito verso di lei. Quando le fu vicina, percepì l’energia fredda e si fece seria. “Questa energia fredda… è forse nonna Ling Xian…?”


“Sì.” La donna annuì. ”La mia maestra sapeva che saresti arrivata, e aspettava con impazienza di rivederti, ma purtroppo, il suo “vecchio male” si è riacutizzato…”


Terminata la spiegazione, la donna guardò Yun Che e chiese: "E questo chi sarebbe?"


Yun Che fece un passo avanti e la salutò con rispetto. "Yun Che del Regno Divino dei Tessitori di Sogni porge i suoi rispetti alla signora Su Shang."


Un tremito violento gli attraversò il cuore nel sentir chiamare la donna “Zia Su Shang”.


Perché la “zia Su Shang” era una delle quattro Guardie Divine più forti della Terra Pura, inferiori solo ai Veri Dei dell’Abisso, e la servitrice divina della Grande Sacerdotessa Ling Xian!


A guardarla, nessuno avrebbe mai pensato che fosse un’esistenza tanto terrificante.


"Yun Che?" L’Attendente Divina Su Shang lasciò sfuggire una piccola esclamazione sorpresa, poi annuì. "Capisco, sei il figlio perduto che è tornato al Regno Divino dei Tessitori di Sogni, Meng Jianyuan. Sei davvero affascinante e imponente come dicono le voci. A prescindere dalla tua essenza divina perfetta, il tuo aspetto ti mette molto al di sopra di tuo fratello, Meng Jianxi."


Parole sorprendentemente dirette considerando che stava parlando degli eredi di un Regno Divino.


Yun Che rispose con calma: "Mi lusinga signora. Sono venuto oggi sperando che la raccomandazione della Figlia Divina Caili fosse sufficiente a guadagnarmi un breve incontro con la Grande Sacerdotessa Ling Xian."


Il sorriso di Su Shang rimase leggero e indifferente. "Mi dispiace, giovane maestro Yuan, ma la mia maestra al momento è indisposta."


"Va bene, va bene!" Hua Caili intervenne subito, "Allora non la disturberemo! Torneremo a trovare nonna Ling Xian quando starà meglio!"


Yun Che, però, non si mosse. Estrasse una piccola scatola di giada e disse: "In tal caso… questo è il dono che questo giovane ha preparato appositamente per la Grande Sacerdotessa Ling Xian prima di venire nella Terra Pura. Chiedo che lo accettiate al suo posto, signora Su Shang."


Uh? Hua Caili rimase sorpresa. Non si aspettava che Yun Che avesse preparato un dono per la Grande Sacerdotessa Ling Xian.


"Grazie, ma non è necessario." Disse Su Shang con indifferenza. "La mia maestra non si fa coinvolgere dalle questioni terrene, né accetta doni dai mortali. Tuttavia, le riferirò i tuoi saluti."


Hua Caili afferrò la scatola dalle mani di Yun Che e la infilò con forza tra quelle dell’Attendente Divina Su Shang. Disse birichina: "Zia Su Shang, è un regalo che il fratello Yun ha preparato apposta per nonna Ling Xian. Deve averci messo tanto impegno. Nonna Ling Xian è così gentile che non potrebbe mai rifiutarlo. Accettalo per lei, per favore…"


"…" Su Shang guardò la scatola che le era stata praticamente spinta tra le mani e scosse la testa con un sorriso indulgente. "Va bene. Se avete tempo, puoi portare il giovane maestro Yun nel regno delle Nuvole Arcobaleno Ling Xian per una visita. Ricordati solo di non avvicinarvi troppo a questo luogo, d’accordo?"


"Certamente. Non voglio disturbare nonna Ling Xian." Hua Caili fece un grazioso inchino. "Ora andiamo, zia Su Shang. Torneremo a farti visita dopo che avremo incontrato lo zio Monarca Abissale!"


Quando Yun Che e Hua Caili si allontanarono, l’Attendente Divina Su Shang inclinò la testa, pensierosa, ricordando lo sguardo e le parole chiaramente insolite di Hua Caili. Poi aprì distrattamente la scatola di giada.


L’energia spirituale trapelò dal contenitore e la sua espressione indifferente si irrigidì. Sollevò subito la scatola, fissò il contenuto e i suoi occhi si tinsero di rosso per il bagliore del dono, dilatandosi per l’eccitazione e l’incredulità.


"Questo… questo è…"


Si voltò immediatamente e corse verso la barriera glaciale che sorvegliava…


"Ho sentito dal Reggente Divino Senza Sogni che la Grande Sacerdotessa Ling Xian soffre spesso per i contraccolpi delle fiamme elementali a causa della costituzione anomala con cui è nata. Quando la servitrice divina Su Shang ha detto che il suo “vecchio male si era riacutizzato”… si riferiva a quello?"


"Sì." Hua Caili annuì, visibilmente preoccupata. "Non solo, sta succedendo sempre più spesso… L’ultima volta è accaduto poco prima che lasciassi la Terra Pura quattro anni fa."


Lanciò uno sguardo preoccupato alle sue spalle, poi disse piano: "Ho visto con i miei occhi nonna Ling Xian durante una ricaduta, ed è stato davvero terribile. Non potevo credere che potesse provare un dolore simile, considerando quanto è forte."


"Una volta mi disse che una lunga vita potrebbe essere il desiderio di innumerevoli esseri viventi, ma per lei non è altro che una tortura prolungata. Tuttavia, non può morire, perché qualcuno ha bisogno di lei.”


Yun Che: “…”


Hua Caili sospirò piano. "A meno che non sia assolutamente necessario, nonna Ling Xian non lascia quasi mai la Terra Pura. Una volta disse che, agli occhi di tutti, potrebbe sembrare una nobile e potente Grande Sacerdotessa, ma in realtà è solo un uccellino sempre malato intrappolato in una gabbia."


"Nonna Ling Xian è così gentile e buona. Perché deve soffrire così tanto da così tanto tempo?"


Yun Che mormorò: "Il motivo per cui non può lasciare la Terra Pura… è forse perché in realtà è una bestia spirituale?"


"Eh?" Hua Caili lo guardò sorpresa. "Lo sapevi, fratello Yun?"


Si avvicinò poi a Yun Che e abbassò la voce: "Non devi dirlo in giro, d’accordo? E soprattutto non devi dirlo davanti a nonna Ling Xian. Ne è estremamente turbata."


"Mmh? Perché?" Yun Che era confuso.


Era la discendente di un antico Dio. L’orgoglio per la propria origine sarebbe dovuto essere inciso nel suo sangue e nelle sue ossa. E poi, era una Grande Sacerdotessa al servizio del Monarca Abissale, un’esistenza suprema inferiore solo a lui e ai Veri Dei. Sarebbe stato logico che fosse estremamente orgogliosa e considerasse gli altri esseri insignificanti. Ma essere scossa dalle proprie origini? Non aveva senso.


A meno che…


Hua Caili guardò a destra e a sinistra, esitò un attimo. Poi scelse comunque il silenzio. "Te lo dirò in segreto quando saremo fuori dalla Terra Pura."


"Capisco… molto bene."


Fu allora che Yun Che si fermò di colpo.


Hua Caili lo imitò, guardandolo confusa. Poi Yun Che fece un passo avanti e in un istante chiuse la distanza che avevano mantenuto fin lì. Erano così vicini da sentire il respiro caldo l’uno dell’altra.


"Fratello Yun…" Il respiro di Hua Caili si fece subito irregolare, ma non ebbe la prudenza di allontanarsi.


Yun Che abbassò gli occhi e il suo sguardo morbido e caloroso incrociò quello di Hua Caili. "Possiamo aspettare di parlare dopo aver lasciato la Terra Pura, ma c’è un dono che ho preparato per tre anni, e io… non posso più aspettare per dartelo."


"Che… cos’è?" Erano così vicini, e lui la circondava con una voce e uno sguardo che riservava solo a lei. Inevitabilmente, questo risvegliava le emozioni e i desideri che aveva represso per tre anni, facendo accelerare il suo cuore sempre di più. Stava lentamente, ma inesorabilmente, perdendo la ragione.


"Perché… non chiudi prima gli occhi?" Disse Yun Che con voce misteriosa e la giusta dose di nervosismo.


Hua Caili chiuse lentamente gli occhi come lui le aveva chiesto, il volto candido pieno di aspettativa.


"Mm… no, non basta. Voglio che tu ritiri completamente la tua percezione spirituale. Non devi cercare di sondare il dono di nascosto." La sua voce divenne ancora più misteriosa e leggermente agitata.


"Non l’ho fatto!" protestò lei, ma obbedì ritirando ogni percezione spirituale e inclinando leggermente la testa all’indietro. "Ora dovrebbe andare bene, no?"


Il mistero alimenta l’attesa. Anche se non avesse ritirato la percezione spirituale, Hua Caili era comunque concentrata quasi interamente sul suo cuore in tumulto e sulla vicinanza del respiro di Yun Che. Non esisteva nient’altro.


Il respiro di Yun Che si avvicinò. Lei sentì il suo calore sfiorarle la fronte, scendere sulle guance e infine poggiarsi leggero sulle sue labbra delicate.


Aprì di nascosto gli occhi quel tanto che bastava, e vide Yun Che che la guardava con un sorriso malizioso.


"L’hai ricevuto?" Yun Che sorrise soddisfatto e dispettoso. "I pensieri e i desideri che ho raccolto per tre anni interi?"


La ragazza aprì gli occhi completamente, senza alcuna traccia di delusione o frustrazione. Improvvisamente, fece un passo avanti, gli avvolse le braccia al collo e lo baciò intensamente. Gli morse persino leggermente il labbro inferiore con i suoi denti sottili affinché non potesse interrompere facilmente il bacio.


Dopo un po’, lo lasciò e si tirò indietro. Le guance erano tinte di rosa, ma dichiarò con tono vittorioso: "Hai visto? Sono io quella a cui sei mancato di più!"


La giovane era così immersa nel romanticismo e nella fantasia che non si accorse affatto delle due sagome indistinte che erano apparse in lontananza e si stavano avvicinando.


"Fratello Jiuzhi, sei venuto qui direttamente invece di andare agli alloggi del Regno Divino della Distruzione Celeste. Sei così sicuro che la Figlia Divina dell’Arcobaleno di Vetro sia qui?"


Dian Sansi (Tre Pensieri) chiese con entusiasmo, guardandosi attorno e ammirando la bellezza della Terra Pura.


Fra la generazione più giovane, Dian Sansi era il principe più eccezionale del Regno Divino Sconfinato dopo Dian Jiuzhi stesso. Non aveva nemmeno centottant’anni, ma era già un al terzo livello dell’Estinzione Divina. Tecnicamente, era persino superiore a Dian Jiuzhi alla sua stessa età. Aveva anche raggiunto gli stadi iniziali dell’Arte della Manifestazione Sconfinata.


Era ancora giovane e non aveva vissuto le terribili esperienze che aveva affrontato Dian Jiuzhi. Per questo lo rispettava e ammirava profondamente.


Anche Dian Jiuzhi stava sorridendo allegramente. "Caili fa sempre visita alla Grande Sacerdotessa Ling Xian appena può, quando arriva nella Terra Pura. Non c’è motivo che faccia un’eccezione questa volta."


Dian Sansi sospirò. "Anche se tu e la Figlia Divina dell’Arcobaleno di Vetro passate più tempo separati che insieme, la conosci comunque come le tue tasche. È davvero fortunata ad avere un uomo come te."


"No, è il contrario." Dian Jiuzhi scosse la testa sorridendo. "Sono io quello fortunato dall’inizio alla fine. Se Caili non esistesse, non sarei chi sono oggi. E poi, non è vera fortuna essere ammirati da qualcuno. La vera fortuna della vita è trovare qualcuno per cui sei disposto a rinunciare a tutto."


"Mm!" Dian Sansi annuì. "Ricorderò ogni tua parola, fratello Jiuzhi. Anche se… non credo che esista una donna al mondo che possa spingermi a trattarla con la stessa dedizione con cui tu tratti la Figlia Divina dell’Arcobaleno di Vetro."


"Ahahahah!" Dian Jiuzhi rise. "Sei ancora giovane. Pensavo la stessa cosa quando avevo la tua età."


Dian Sansi era pieno di aspettativa. "Non ho ancora avuto l’onore di incontrarla di persona, ma ho visto tutte le immagini e proiezioni che hai di lei. È davvero splendida come nessun’altra. Mi chiedo se incontrarla cambierà quella sensazione."


"La cambierà. Scoprirai che nessun ritratto o immagine può rendere nemmeno un decimillesimo della persona reale." Dian Jiuzhi ridacchiò. "Quando la incontrerai, capirai davvero cosa significa innam…"


La sua voce rallentò all’improvviso fino a bloccarsi del tutto in gola. I suoi passi si erano completamente fermati.


Dian Sansi si fermò a sua volta e stava per chiedere cosa fosse successo quando vide due figure poco distanti.


Le due figure si abbracciavano e si guardavano negli occhi, così travolte dai loro sentimenti da sembrare dimentiche di trovarsi nella suprema Terra Pura.


L’uomo era incredibilmente bello, persino più di Dian Jiuzhi per quanto riguardava l’aspetto. Quanto alla donna… la sua bellezza e radiosità erano tali che persino la Terra Pura sembrava un semplice sfondo.


Lei guardava solo l’uomo davanti a sé. Come se non riuscisse a vedere nessun altro.


Gli occhi di Dian Sansi si spalancarono per lo stupore. Perché quella donna era chiaramente…


No! Non può essere!


Si voltò in fretta verso Dian Jiuzhi, solo per scoprire che il volto del fratello maggiore era diventato mortalmente pallido.


Aveva serrato le mani e tutto il corpo tremava incontrollabilmente. Gli occhi, un attimo prima colmi di gentilezza, ora tremavano così tanto da sembrare sul punto di frantumarsi. Le pupille dilatate si erano quasi estese a occupare l’intero occhio.


"Fra… fratello Jiuzhi?" La voce di Dian Sansi si fece arida.


Il richiamo sembrò strapparlo dal suo incubo. Lentamente, con enorme fatica, distolse lo sguardo e chiuse gli occhi un momento… Quando li riaprì, le sue palpebre tremavano ancora per il dolore indescrivibile. Stringeva i pugni con tutta la forza possibile, ma non riusciva comunque a fermare il tremore che lo scuoteva dall’anima.


"A… andiamocene.” Disse con una voce incredibilmente arida. Non osava nemmeno voltarsi verso quella direzione.


"Fratello Jiuzhi!" Dian Sansi fece un passo avanti e afferrò il suo braccio tremante. "Quella donna… è… è… potrebbe essere davvero…"


"…Andiamocene!" La voce di Dian Jiuzhi si fece ancora più secca, eppure più bassa, come se temesse che le figure in lontananza li sentissero… anche se il suo cuore e la sua anima stavano per frantumarsi sul posto.


A quel punto, Dian Sansi non poteva più ingannare sé stesso. Si accigliò e sentì crescere in lui una furia ardente. "Come osa… come osa?! Tu la ami così tanto, il vostro fidanzamento è stato ufficializzato dal Monarca Abissale in persona, e lei osa… osa trattarti così!"


"No! Dobbiamo…"


Una mano gli afferrò la spalla con una rabbia e un’aura appena trattenute.


"Oserai disobbedirmi!?"


Dian Sansi non aveva mai visto un’espressione o un tono simile da Dian Jiuzhi.


"Dimentica ciò che hai visto. Non parlarne con nessuno… soprattutto con nostro padre, capito?"


Dian Sansi guardò il volto del fratello maggiore, che ancora fremeva in modo incontrollabile nonostante gli sforzi disperati di dominarne la reazione, per lunghi attimi prima di annuire lentamente. "Ho capito… Non preoccuparti, fratello Jiuzhi. Non lo dirò a nessuno."


Il petto di Dian Jiuzhi si alzò e abbassò una volta, poi lasciò uscire un lungo, tremante respiro. Afferrò Dian Sansi, ne soppresse l’aura e lasciò la zona senza fare alcun rumore.


I suoi passi non erano mai stati così pesanti… nemmeno quando stava affondando nel fango più profondo.


Solo dopo molto, molto tempo Yun Che lasciò finalmente andare Hua Caili.


Gettò un’occhiata veloce verso l’angolo dove Dian Jiuzhi era comparso un momento prima, poi distolse lo sguardo. Il suo lieve, ma caloroso sorriso non vacillò nemmeno un po’.


"Dimmi, e se qualcuno della Terra Pura ci avesse visto?"


"Umpf! Lo dice proprio quello che ha iniziato per primo?"


Hua Caili disegnò due cerchi nel palmo di Yun Che con un dito prima di lasciarlo andare a malincuore. Fece tre passi indietro e disse: "Il reame immortale di nonna Ling Xian è il luogo più tranquillo della Terra Pura, e non ci sono guardie qui, quindi le tue preoccupazioni sono infondate. Tuttavia, meglio non comportarci così altrove. Altrimenti rischieremmo di interferire con le disposizioni di mio padre e del Divino Reggente Senza Sogni."


"Mm, capito." Rispose Yun Che con serietà. "Giuro di restare almeno tre passi lontano da te."


"Andiamo, c’è un altro posto in cui voglio portarti. Sono sicura che lui ti adorerà."


Un sorriso un po’ misterioso si arricciò agli angoli delle labbra di Hua Caili.

