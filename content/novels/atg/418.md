---
weight: 4180
title: Capitolo 418 - Una Danza Fra La Neve (2)
pubDate: 2025-01-31T17:03:16.127Z
tags:
    - atg
---


<strong>Capitolo regolare, 0 in coda, 0/10 donazione</strong>


<strong>-Alstor</strong>


La carne di Drago era già di per sé il cibo più buono del mondo. Considerando anche la cottura perfetta, a Yun Che veniva ancora l'acquolina in bocca ogni volta nonostante avesse mangiato quasi tutto il Drago.


“Waah... che buon profumo! C'è un profumo buonissimo!”


L'aroma fragrante della carne di Drago attirò la Principessa Snow, che stava giocando con la Fenice delle Nevi. Rimase in piedi, fissando la carne fra le mani di Yun Che senza battere ciglio. Avvicinandosi, sentì ancora più chiaramente il profumo e deglutì un paio di volte senza neppure rendersene conto.


“Cos'è? Ha un profumo così dolce... è la prima volta che sento un profumo così straordinario.”


La Principessa Snow era il gioiello più prezioso della setta della Divina Fenice, quindi era cresciuta circondata da un ambiente che una ragazza qualsiasi non avrebbe mai potuto immaginare. Ogni giorno le venivano serviti i piatti più ricercati. Yun Che non aveva previsto che cuocendo la carne di Drago avrebbe attirato la sua attenzione, facendola persino persino deglutire in quel modo così carino. Il suo cuore cominciò a battere all'impazzata. Spense le sue Fiamme della Fenice e sollevò con una mano la carne che aveva appena finito di arrostire: “È carne di Drago, non ne ha mai mangiata prima d'ora, Sua Maestà?”


“Carne di Drago? Credo di averla assaggiata, una volta.” la Principessa Snow non ne era molto sicura: “Ma non ho mai mangiato della carne con un così buon profumo... potresti, potresti per favore lasciarmene un po'? Vorrei davvero assaggiare questa carne così profumata.”


Sebbene stesse parlando con Yun Che, i suoi occhi splendenti fissavano soltanto la carne di Drago. Quell'espressione affamata fece desiderare a Yun Che di poterle correre incontro e baciarla. Però, al tempo stesso lo rattristò... non è un problema che lei preferisca la Fenice delle Nevi a me, l'uomo più bello dell'Impero Ventoblu, anzi. Dell'intero continente del Cielo Misterioso, ma a quanto pare non sono neppure all'altezza di un po' di carne arrostita...


Davanti a quello sguardo speranzoso e desideroso, Yun Che non avrebbe avuto la forza di rifiutare neppure se il suo cuore fosse stato dieci volte più risoluto. Le porse la carne, ormai cotta, e le rispose con generosità: “Certamente. Se le piace, Sua Maestà, può tranquillamente mangiarla tutta, ne ho ancora molta con me.”


“Davvero... Grazie.”


La Principessa Snow allungò allegramente una mano candida come la neve. Poi, a pochi centimetri dal pezzo di carne, la ritrasse e chiese con grande imbarazzo: “Potresti... lanciarmela?”


“... perché?”


“Perché mio padre mi dice sempre che nessuno ha il permesso di toccarmi, specialmente gli uomini. Non posso disubbidire agli ordini di mio padre, quindi... quindi...”


Yun Che era piuttosto sorpreso... Hua Minghai gli aveva detto che prima di compiere tredici anni non era mai stata vista da nessuno al di fuori della setta. Questo significava che la setta della Divina Fenice era estremamente protettivo nei suoi confronti. Ma non si sarebbe mai aspettato che nessuno potesse anche solo sfiorarla... quell'apprensione era semplicemente incomprensibile.


Quindi, il fatto che lui fosse entrato in un luogo riservato a lei, le avesse parlato da così vicino e fosse rimasto con lei tutti quei giorni... se la setta della Divina Fenice lo avesse scoperto...


Yun Che realizzò solo in quel momento di aver violato il più grande tabù della setta della Divina Fenice, una trasgressione molto più grave del possedere il Sangue della Fenice!


…....................


…....................


Dato che ormai aveva violato quel tabù così enorme... allora spingersi ancora un po' più oltre non sarebbe stato un problema! Del resto... le tensioni fra lui e la setta della Divina Fenice stavano diventando sempre più difficili da pacificare!


Yun Che sorrise. Senza dire nient'altro, fece scattare la mano e la carne di Drago volò verso la Principessa Snow. Lei allungò una mano per afferrarla, sorridendo leggermente a Yun Che: “Allora la mangerò tutta.”


Non appena ebbe finito di parlare la annusò delicatamente, poi aprì di poco la bocca e la morse con i suoi denti perlacei. Il gusto delizioso della carne di Drago le fece istantaneamente brillare gli occhi: “Waah~~ è così buona... troppo buona! Esiste davvero della carne così squisita...”


Il primo boccone suscitò nella ragazza una reazione esagerata. Cominciò a mangiare rapidamente. I suoi occhi erano offuscati, siccome si stava abbandonando totalmente al sapore delizioso di quel cibo che non aveva mai assaggiato prima. Anche se stava mangiando di fretta, era rimasta composta e continuava a prestare attenzione alle buone maniere, ogni singolo morso era grazioso. Mentre la guardava trattenersi dal divorare senza ritegno la carne di Drago, Yun Che si sentì sempre più stupito e si dimenticò di essere affamato. Quella ragazza possedeva una bellezza abbagliante ed irresistibile a cui nessuno avrebbe potuto resistere, non importava cosa stesse facendo o quale parte del suo corpo si considerasse.


La Principessa Snow aveva mangiato velocemente più di metà della carne di Drago. A quel punto, si fermò improvvisamente e sembrò pensare a qualcosa. Guardò per un istante la carne rimanente, poi corse verso la Fenice delle Nevi: “Bianchina, ho qualcosa di davvero squisito per te, è la cosa più buona che io abbia mai mangiato, davvero!”


Yun Che: “ !#€%....”


La Principessa Snow avvicinò la carne di Drago al becco della Fenice delle Nevi, ma questa spostò leggermente la testa, rifiutando. Yun Che si avvicinò e disse con un sorriso: “La Fenice delle Nevi è una Bestie Misteriose che proviene da un luogo estremamente freddo e mangia solo ghiaccio, neve, o pioggia. Non le piace la carne.”


“Oh, capisco.” la Principessa Snow ritrasse la mano in cui teneva la carne di Drago, inclinò la testa e chiese piuttosto bruscamente: “Fenice delle Nevi? Questo nome suona ancora più strano di Piccola Chan. Bianchina è sicuramente il migliore, vero Bianchina?”


“Allora se non ti piace mangerò io il resto!”


La ragazza si sedette, appoggiandosi contro le morbide piume della Fenice delle Nevi, e assaporò lentamente la carne di Drago. Ad ogni morso, sul suo volto bianco come la neve sbocciava un sorriso meraviglioso. Osservandola mentre mangiava, Yun Che rimase di nuovo con lo sguardo perso nel vuoto. Non riuscì a trattenersi dal mormorare: “Se ti piace, posso cucinartela tutti i giorni.”


La ragazza sbatté le palpebre, poi rise allegramente. Le sue sopracciglia si piegarono fino a diventare due mezzelune, e le sue ciglia volteggiarono come farfalle: “Hehe, sei così gentile. Ero sicura che soltanto una persona davvero brava avrebbe potuto essere il padrone di Bianchina.”


“... Sua Altezza, perché Piccola Chan le piace così tanto?” chiese Yun Che.


Senza neppure pensarci un attimo, la Principessa Snow sorrise dolcemente e rispose: “Perché è così bella. È la Bestia Misteriosa più bella che io abbia mai visto. Guarda, Bianchina è completamente bianca, come la neve che amo così tanto.”


“Ti piace... la neve?”


“Mn!” quando Yun Che pronunciò quella parola, la Principessa Snow smise di mangiare la deliziosa carne di Drago. Sollevando lo sguardo, più puro della neve stessa, rispose in tono stranamente sognante: “Avevo sentito parlare della 'nevÈ soltanto dai miei onorevoli fratelli, ma non l'avevo mai vista. Non aveva mai nevicato nella Città della Divina Fenice, ma quando avevo tredici anni la città fu avvolta da un'enorme tempesta di neve... è stato allora che l'ho vista e ho capito quanto è bella. Il cielo era pieno di stupendi fiocchi di neve, mi sentivo come se fossi in un altro mondo, e quando atterravano su di me sembravano quasi delle fate meravigliose...”


“Quello fu il giorno più felice e più eccitante della mia vita, fu come uno splendido sogno. Ma la neve si sciolse molto velocemente. Da allora ho sempre desiderato di poterla vedere di nuovo, ma non ne ho mai avuto l'occasione. Mio padre dice che solo nelle regioni settentrionali dell'Impero della Divina Fenice c'è l'inverno e che lì si può vedere la neve. Ma mio padre mi ripete sempre che finché non avrò compiuto vent'anni non potrò lasciare la setta... non ho davvero idea di quando potrò rivedere la neve.”


La ragazza rimase seduta con uno sguardo sognante, nei suoi occhi e nel suo volto si poteva riconoscere chiaramente quel forte desiderio. Yun Che non capiva perché la neve le piacesse così tanto ma, forse, era perché soltanto la neve più bianca avrebbe potuto entusiasmare il suo animo puro.


“Sua Altezza, per favore chiuda gli occhi.” Yun Che si alzò in piedi e parlò senza preavviso, con un tono misterioso.


“Ah? Perché devo chiudere gli occhi?” la Principessa Snow lo fissò, confusa.


Yun Che distese una mano, con il palmo rivolto verso l'alto: “Sua Altezza, non c'è bisogno che lo chieda. Quando aprirà gli occhi, capirà.”


“Mn, okay.” la Principessa Snow sembrò convincersi che sarebbe stato divertente e chiuse gli occhi, sorridendo.


Yun Che sollevò lo sguardo, poi attivò l'Arte della Nuvola Gelidas... sebbene fosse ancora gravemente ferito, la sua forza misteriosa era tornata circa al trenta percento, abbastanza da permettergli di creare un po' di neve tramite l'Arte della Nuvola Gelidas. Subito dopo, si sollevò una fredda folata di vento e l'energia elementale dell'acqua nella zona circostante si addensò, fondendosi con la forza misteriosa di Yun Che e trasformandosi in fiocchi di neve sospesi nel cielo, che cominciarono a cadere lentamente.


“Sua Altezza, ora può aprire gli occhi.” Yun Che ritrasse la mano e parlò a bassa voce, poi guardò il volto di giada della ragazza aspettando la sua reazione.


La Principessa Snow aprì gli occhi proprio mentre un fiocco di neve si stava appoggiando delicatamente sulla punta del suo naso. Poi, caddero altri fiocchi che atterrarono fra i suoi lunghi capelli, sulle sue guance e sulle sue mani... in quell'istante, la Principessa Snow rimase senza parole. La sua bocca si aprì e il suo sguardo si perse nel vuoto, mentre si guardava intorno sbalordita, come se si fosse improvvisamente accorta di essere in un sogno.


“Questa è neve... neve!”


La Principessa Snow si alzò in piedi, felice, prendendo fra le mani i fiocchi di neve che cadevano senza sosta e saltellando allegramente, come una fata riuscita a tornare a casa. La sua gioia sembrò influenzare persino l'ambiente circostante, siccome il vento divenne una brezza delicata.


“Questa è davvero neve... è così fredda, così meravigliosa.”


Esclamò felice ed entusiasta, ognuna delle sue parole era come la musica più dolce del mondo. Circondata dai fiocchi di neve e con i piedi su quella che si era depositata a terra, alzò lo sguardo al cielo con un'espressione radiosa, come se avesse lasciato libera tutta la sua gioia.


“Sei stato tu a far nevicare?” la Principessa Snow si lanciò sul viso un po' della neve che aveva fra le mani. Guardò Yun Che, riconoscente e così emozionata da sentirsi quasi commossa. Ma, inoltre, c'era anche una strana, debole traccia di ammirazione nel suo sguardo.


“È un segreto.” Yun Che sorrise misteriosamente. Vedendola così felice, nel suo cuore nacque un grande senso di soddisfazione.


“Grazie!” la Principessa Snow sorrise, euforica. Anche se era incuriosita, la risposta non le interessava più di tanto perché era già incredibilmente felice e soddisfatta. Aprì le braccia e ruotò su se stessa fra la neve. Poi, gridò a Yun Che con un tono adorabile: “Danzerò per te, okay?”


Senza neppure aspettare la risposta di Yun Che, che forse si sarebbe persino dimenticato di rispondere, la Principessa Snow si abbandonò ad una risata celestiale e prese fra le dita gli angoli della sua gonna. Gettò di lato le sue piccole e magnifiche scarpe e Yun Che vide immediatamente le sue caviglie e i suoi meravigliosi piedi. Erano candidi e lucidi, delicati e bianchi come cotone. Calpestavano la neve, che inaspettatamente era persino meno bianca della sua pelle delicata. I suoi alluci erano come le perle e la giada più preziosi al mondo, erano graziosi e luminosi come gemme.


I fiocchi di neve continuarono a volteggiare. Alcuni erano caduti anche su Yun Che. In quel mondo innevato, la Principessa Snow cominciò a ballare con delicatezza. La parte più bassa della sua gonna fluttuava seguendo i suoi eleganti movimenti. I cristalli di giada della veste, uno dopo l'altro, emettevano un bagliore ammaliante. Persino la fenice dorata sembrava danzare insieme a lei... ma neppure quella fenice ricamata con fili d'oro poteva eguagliare la bellezza della Principessa Snow, che avrebbe lasciato chiunque senza fiato. Il suo corpo grazioso e delicato era come una ninfea trasportata dalla corrente lungo la superficie dell'acqua, come i rami di un salice mossi dal vento, era uno spettacolo così stupendo da sembrare un sogno... forse, neppure le danze delle Dee nel Palazzo dei Cieli sarebbero state più belle di quel ballo.


Yun Che la guardò stupefatto, rimase a lungo con gli occhi puntati su di lei senza mai spostare lo sguardo... la risata della ragazza risuonava nelle sue orecchie e nel suo cuore. L'immagine di quell'agile danza fra la neve, ogni singolo istante di quello spettacolo magico rimase impresso nel profondo della sua memoria e della sua anima.


Sapeva che per il resto della vita non avrebbe mai potuto dimenticare quella ragazza che danzava fra la neve.
                                


                                



