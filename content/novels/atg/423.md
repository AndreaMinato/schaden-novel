---
weight: 4230
title: Capitolo 423 - Lasciare la Valle della Fenice
pubDate: 2025-01-31T17:03:16.128Z
tags:
    - atg
---


<strong>Capitolo regolare, 0 in coda, 0/10 donazione</strong>
<strong> -Un Alstor particolarmente notturno</strong>


Parecchio tempo dopo, Yun Che riuscì finalmente a inventare la continuazione della storia. Si schiarì la gola, ma proprio quando stava per cominciare a raccontarla la Giada Phoenix God appesa al collo di Feng Xue'er brillò improvvisamente con una luce scarlatta.


Feng Xue'er prese la Giada Phoenix God e all'improvviso la sua espressione si fece stranamente cupa.


“Xue'er, di cosa si tratta?” chiese subito Yun Che.


Feng Xue'er lo guardò e rispose, con uno sguardo mesto: “È mio padre... tra poco verrà qui e mi riporterà nella Città della Fenice. Fratellone Yun...”


“... perché proprio ora? Tuo padre voleva che tu restassi qui da sola per potersi dedicare completamente all'organizzazione del Torneo e della spedizione nell'Arca Profound Primordiale. Questi dovrebbero essere i giorni in cui è più occupato.” disse Yun Che, piuttosto confuso.


Feng Xue'er scosse leggermente la testa: “Mio padre ha detto che questo è il primo torneo delle sette nazioni da quando sono nata e che, quindi, mi permetterà di vederlo. Se lo vorrò, potrò anche visitare l'Arca Profound Primordiale. Se mio padre viene a prendermi, allora dovrebbe essere tutto pronto.”


“Tu assisterai... al Torneo?” Yun Che fu scosso da un debole fremito.


“Mn... Fratellone Yun, devi andartene immediatamente. Se mio padre ti dovesse scoprire, sarebbe... sarebbe davvero brutto.” Feng Xue'er si alzò in piedi, con un'espressione piuttosto agitata. Afferrò Yun Che per un braccio, ma non lo fece allontanare, anzi, lo strinse ancora più forte senza neppure rendersene conto.


Mancavano tre giorni all'inizio del Torneo; in effetti, avrebbe dovuto andarsene molto tempo prima. Ma non l'aveva ancora fatto, e nel profondo del suo cuore conosceva il motivo... non voleva separarsi da Feng Xue'er. Il suo aspetto, la sua voce, il suo carattere, ogni suo singolo sguardo e ogni sua singola risata lo attraevano immensamente, facendolo sentire come se venisse risucchiato da un meraviglioso e infinito cielo stellato, nel quale sprofondava sempre di più.


Nessuno al mondo avrebbe potuto resistere alla sua bellezza... e Yun Che, grazie a una serie di conseguenze estremamente fortunate che si erano sommate fra loro, era stato il primo a poterle stare vicino.


“Già, è proprio ora che vada.” esclamò mentalmente Yun Che. Fissando gli occhi brillanti di Feng Xue'er, sollevò una mano e la appoggiò sopra la sua testa, poi le accarezzò lentamente i capelli... quel gesto decisamente molto intimo fece soltanto tremare leggermente lo sguardo di Feng Xue'er. Non le dispiaceva che Yun Che la sfiorasse.


“Xue'er, ricorderò per sempre questi giorni. Ti ringrazio, e ringrazio i cieli per avermi permesso di incontrarti.”


“...Fratellone Yun, che strane parole.” Feng Xue'er incurvò le sue graziose labbra: “Un giorno ci incontreremo di nuovo, no?”


“Certo.” Yun Che annuì sorridendo: “Ti ho già promesso di accompagnarti nella Regione di Ghiaccio Estremo per guardare la neve cadere all'infinito. Non mi dimenticherò mai della mia promessa, Xue'er.”


“Mn!” Feng Xue'er annuì e, finalmente, si rallegrò un po'. Nei suoi occhi si poteva vedere la riluttanza a lasciar andare via Yun Che, ma le sue mani lo stavano spingendo dolcemente: “Anche se mi dispiace davvero un sacco, ora devi andartene, Fratellone Yun... mio padre arriverà fra meno di un quarto d'ora. Se non parti ora, finirai davvero per farti scoprire.”


“... vado.” la mano di Yun Che lasciò andare la spalla di Feng Xue'er. Dopo averla guardata con attenzione un'ultima volta, si voltò e chiamò la Fenice delle Nevi.


La Fenice delle Nevi volò da lui, ma a pochi passi da lei Yun Che si fermò improvvisamente. Si voltò di nuovo, stringendo silenziosamente i pugni, e alla fine si costrinse a chiedere a bassa voce: “Xue'er, se... supponiamo che un giorno dovessi scoprire che... che ti ho mentito su alcune cose, mi odieresti? Mi considereresti ancora il tuo Fratellone Yun?”


“Ah?” le inaspettate parole di Yun Che fecero sentire Feng Xue'er piuttosto spaesata: “Perché mi chiedi qualcosa di così strano, Fratellone Yun? Come potresti ingannarmi?”


“Sto solo dicendo che se... se davvero ti avessi mentito su alcune cose, mi odieresti?” la voce di Yun Che divenne ancora più debole; era una domanda così breve, eppure aveva fatto così tanta fatica a pronunciarla.


“Io... non lo so.” Feng Xue'er scosse la testa, aveva uno sguardo stupefatto, come se non fosse riuscita a comprendere cosa Yun Che intendesse dire. Rispose a bassa voce: “Però, in questi giorni che ho trascorso con te, ho percepito solamente la tua gentilezza nei miei confronti. Hai fatto nevicare per me tutti i giorni, mi hai insegnato a costruire pupazzi di neve, mi hai cucinato dei piatti deliziosi e mi hai raccontato un sacco di storie bellissime... Fratellone Yun, il tuo sorriso è molto carino e anche il tuo sguardo è gentile. In questi giorni sono stata così felice che persino i miei sogni sono diventati incantevoli.”


Yun Che: “...”


“Non potrei mai credere che qualcuno come te, Fratellone Yun, possa avermi mentito. E anche se... anche se lo avessi fatto davvero, sono sicura che non avresti avuto altra scelta e che l'avresti fatto per proteggermi.” ognuna delle parole di Feng Xue'er era tranquilla e sincera, stava parlando con il cuore: “Mi ricorderò per sempre della tua gentilezza, Fratellone Yun, e la promessa che mi hai fatto... non importa cosa succederà in futuro, sono sicura che non farai mai nulla che possa ferirmi, Fratellone Yun, e neppure io farò mai nulla che possa ferire te.”


L'ultima affermazione di Feng Xue'er lasciò Yun Che a bocca aperta. Ma, ancor di più, gli lacerò il cuore. Rimase in silenzio, perché qualsiasi cosa avesse detto non sarebbe stata paragonabile allo sguardo puro come il cristallo di Feng Xue'er. Saltò sulla schiena della Fenice delle Nevi, che spiccò il volo e si diresse immediatamente verso il Precipizio della Fenice. Feng Xue'er gli aveva detto che nelle altre tre direzioni c'erano delle guardie. Se voleva andarsene senza essere visto, poteva soltanto passare dal Precipizio della Fenice.


“Fratellone Yun, tornerò qui molto spesso... ti aspetterò...”


“Fratellone Yun, non devi dimenticarti della tua promessa. Quando avrò compiuto vent'anni, dovrai assolutamente portarmi nella Regione del Ghiaccio Estremo...”


“Fratellone Yun, Bianchina, mi mancherete un sacco...”


Il vento ululava accanto alle orecchie di Yun Che, ma la voce di Feng Xue'er lo raggiunse comunque; l'ultimo saluto era molto triste, e si potevano sentire dei singhiozzi trattenuti a fatica.


Qualche migliaio di metri d'altezza non erano molto per la Fenice delle Nevi. Molto presto, la cima del Precipizio della Fenice apparve davanti agli occhi di Yun Che. Atterrò e scese dalla schiena della Fenice delle Nevi, restando in piedi sull'orlo del precipizio. Nel mezzo della valle verde e rigogliosa che sembrava appartenere ad un altro mondo, Yun Che riusciva ancora ad intravedere quella ragazza dalla bellezza fatata.


Era la Principessa dell'Impero della Divina Fenice, il gioiello più prezioso di tutto il continente del Cielo Misterioso. Suo padre la proteggeva con tutti i mezzi disponibili... ma era così sola... ecco perché era così felice ed entusiasta che lui, un intruso, fosse avventatamente entrato nel suo mondo.


“Piccola Chan, vuoi restare al suo fianco e diventare la sua compagna?” chiese improvvisamente Yun Che, con lo sguardo rivolto verso il basso.


“Screeee...” la Fenice delle Nevi sbatté le ali ed emise un grido tranquillo. Il suo volto maestoso stava leggermente e continuamente... annuendo!


Huh? Annuisci?


Con uno sguardo estremamente amareggiato e insoddisfatto, Yun Che lanciò un'occhiataccia alla Fenice delle Nevi... anche se non puoi resistere alla grazia di Xue'er, anche se davvero vuoi restare con lei, per adesso sei ancora la mia Bestie Misteriose, ho stipulato un contratto con te, dannazioneeee!!! Non potresti fingere di essere indecisa, almeno un pochino!?


… lasciamo stare.


La bocca di Yun Che era diventata secca. Distese una mano, e sul suo dorso apparve il Sigillo Profound della Fenice delle Nevi. Con un semplice pensiero, Yun Che tagliò di netto il legame di Energia Misteriosa fra lui e la Fenice delle Nevi. Anche il Marchio sulla sua mano scomparve lentamente.


La Fenice delle Nevi aveva completamente recuperato la libertà. Spalancò le ali e spiccò il volo, girando in cerchi e danzando intorno a Yun Che ed emettendo delle grida acute. Era impossibile capire se fossero gioiose o addolorate per l'addio.


Guardando la Fenice delle Nevi di nuovo libera, Yun Che si sentiva più calmo che triste. Salutò accennando un sorriso: “Piccola Cha, vai. Se restassi con me saresti soltanto costretta ad affrontare pericoli e difficoltà ovunque andassimo. Resta con Xue'er, le piaci da impazzire e sicuramente ti tratterà bene. Non dovrai più sopportare tutto ciò che ti ho fatto passare... ora vai.”


Screee~~~~


Un lungo grido fendette il cielo. Dopo aver danzato e volteggiato per un po', alla fine la Fenice delle Nevi scese verso la Valle della Fenice, volando da Feng Xue'er. Poco dopo, Yun Che vide incontrarsi in lontananza le loro sagome bianche come la neve.


Yun Che si abbandonò ad una debole risata. Dopo aver osservato la valle un'ultima volta, indietreggiò di due passi e si costrinse a mettere da parte tutto il suo dispiacere per la partenza, poi si incamminò verso sud.


“Perché hai lasciato andare via la Fenice delle Nevi?” non poté fare a meno di chiedere Jasmine: “Non sai ancora volare. Se dovessi percorrere dei tratti in volo, come farai senza la Fenice delle Nevi?”


Yun Che scosse la testa e rispose: “Non ho donato la Fenice delle Nevi a Xue'er solo perché le piace. L'ho fatto perché non sono sicuro di sopravvivere a questo Torneo. Nel peggiore dei casi... almeno la Fenice delle Nevi non morirà con me. E oltre a salvarle la vita, in questo modo ho ripagato Xue'er almeno in parte... è stata sincera con me, eppure dopo tutto quello che le ho detto e che ho fatto l'ho comunque ingannata.”


“Umpf...” sbuffò Jasmine: “Ingannare le ragazze non è quello che fai sempre!? In passato non ti sei mai sentito in colpa per averlo fatto, se non sbaglio.”


“È diverso.” Yun Che abbozzò un sorriso: “Conquistare e ingannare sono due cose completamente diverse, ma una ragazzina come te non può capire.”


“...” Jasmine era così sdegnata da non sapere come rispondere, quindi cambiò argomento: “Per quanto riguarda il sopravvivere al Torneo, in realtà ho una buona notizia per te.”


“Una buona notizia?”


Jasmine continuò in tono indifferente: “Se ho ragione, da quando il tuo Sangue della Fenice è stato scoperto, ciò che hai sempre temuto di più non è stato la setta della Divina Fenice in sé, ma l'entità da cui è nato... l'altro Spirito della Fenice, identico a quello che hai incontrato nella Catena Montuosa delle Diecimila Bestie.”


Yun Che si fermò per un istante, poi annuì lentamente: “Hai perfettamente ragione. Quella volta, dopo che ho superato le Prove lo Spirito della Fenice mi ha specificatamente avvertito di fare molta attenzione all'altro Spirito della Fenice. Lo Spirito della Fenice della setta della Divina Fenice è convinto di aver ucciso molto tempo fa quello che mi ha trasmesso l'eredità della Fenice. Se dovesse scoprire che ho ricevuto il Sangue della Fenice da un altro suo Spirito... non sarei il solo ad esserne danneggiato. Anche lo Spirito della Fenice della Catena Montuosa delle Diecimila Bestie e la Tribù della Fenice, che ha spezzato da poco la maledizione, potrebbero dover affrontare un destino terribile.” mormorò Yun Che con un debole sospiro: “Ma ora che il mio Sangue della Fenice è stato scoperto, l'unica cosa che posso dare è affrontare la setta della Divina Fenice il prima possibile. Altrimenti potrebbero restare coinvolte anche le persone che mi sono vicine... ecco perché da quando sono partito dall'Impero Ventoblu prego che l'altro Spirito della Fenice risieda sempre lontano da tutti e che non abbia nessun interesse per il Torneo.”


“A proposito dello Spirito della Fenice, ormai non c'è più bisogno di preoccuparsi.” disse Jasmine in tono piatto.


“Perché?”


“Perché... è già morto!”


“Cosa? Morto?” i passi di Yun Che si interruppero immediatamente: “Sei sicura? Aspetta un momento! Come fai a sapere che è morto?”


“Heh...” Jasmine rise con crudeltà: “Non serve che tu sappia come l'ho scoperto. Non deve essere passato molto dalla sua morte, ma sono sicura che sia morto! Tuttavia, anche se è morto ci sono moltissime possibilità che abbia trasmesso a qualcuno il suo sangue e i suoi ricordi. Quindi, potrebbero comunque esserci delle persone in grado di capire se il tuo Sangue della Fenice deriva da un altro Spirito.”


Yun Che si sentì immediatamente sollevato. Se Jasmine aveva parlato con una tale sicurezza, ovviamente non avrebbe dubitato delle sue parole: “Ottimo! Se lo Spirito della Fenice della setta della Divina Fenice è morto, la mia più grande preoccupazione è scomparsa! In questo caso, potrò dare il massimo durante il Torneo senza dovermi preoccupare delle conseguenze!”


“Quindi? Sei sicuro di poter risolvere il tuo conflitto con la setta della Divina Fenice e riuscire anche a sopravvivere?”


“Al settanta percento!” esclamò Yun Che con crescente fiducia: “Forse riuscirò anche a fare una passeggiata in quella misteriosa Arca Profound Primordiale!”
                                


                                



