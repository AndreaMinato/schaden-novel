---
weight: 468
title: Capitolo 468 - Situazione Disperata
pubDate: 2025-01-31T17:03:16.136Z
tags:
    - atg
---


<strong>Capitolo regolare, 2 in coda, 0/10 donazione. Non so se Schaden l'ha già annunciato, ma abbiamo ricevuto una donazione di 20€ quindi nei prossimi giorni pubblicheremo due capitoli extra! </strong>


<strong>-Alstor</strong>


Ye Xinghan aveva dovuto usare tutte le sue forze per riuscire, con grande fatica, a scappare dalla Canzone del Sepolcro di Fiori, che l'aveva immobilizzato per esattamente dodici ore. Dopo aver sfogato parte della sua rabbia sul posto, non si era arreso e li aveva inseguiti il più velocemente possibile. Poi, proprio come Yun Che, per pura curiosità era entrato in quell'antica fortezza comparsa dal nulla... ormai, aveva praticamente rinunciato alla speranza di trovare Feng Xue'er. Non si sarebbe mai aspettato di incontrarla in quel luogo, per lui era stata una sorpresa imprevedibile.


Ma, al momento, quella porta di pietra gli stava completamente impedendo di ottenere la preda che fino a pochi istanti prima era fra le sue dita, e sebbene l'avesse attaccata con tutte le sue forze, al punto da provare addirittura un forte dolore al braccio, sulla superficie della roccia non era comparsa neppure la minima traccia di un taglio, né si era spostata di un centimetro.


Aveva colpito la porta di pietra con tutta la sua forza, eppure si era sentito come una formica che stesse cercando di abbattere un albero.


Ye Xinghan perse definitivamente la calma. La sensazione d'aver lasciato fuggire una preda già catturata era assolutamente insopportabile. Fissò la porta di pietra, camminando avanti e indietro. Cercò di trovare un meccanismo di apertura, e minacciò con voce grave: “Yun Che, se non vuoi morire senza neppure un cadavere da seppellire, aprimi immediatamente la porta!”


Yun Che non rispose. Chiuse gli occhi, regolarizzò il respiro, e stabilizzò lentamente le ferite sul suo corpo. Anche se si era difeso dall'attacco di Ye Xinghan, ovviamente non era rimasto ferito solo leggermente. Accanto a lui, Feng Xue'er distese una delle sue piccole mani bianche come la neve e pulì con delicatezza i rivoli di sangue che gli colavano dalle labbra. I suoi meravigliosi occhi erano pieni di dolore... aveva ricevuto delle ferite così gravi, eppure era riuscito ad evitare che lei restasse coinvolta, neppure gli angoli dei suoi vestiti erano danneggiati, nonostante non fosse in grado di difendersi. Già questo era abbastanza commovente da restare per sempre impresso nella sua memoria.


Ye Xinghan camminò in cerchio lì vicino per parecchie volte, ma non riuscì a trovare nulla che sembrasse un meccanismo per aprire la porta. Fu costretto ad arrendersi, e rimase fermo di fronte alla porta. L'espressione sul suo volto cambiò repentinamente e il suo tono di voce divenne molto più calmo: “Yun Che, non hai semplicemente rovinato i miei grandiosi piani, hai addirittura ucciso le due donne che amavo. Ciò che hai fatto è sufficiente per far sì che io voglia torturarti così a lungo da farti desiderare la morte! Ma facciamo un paio di passi indietro; anche se oggi riuscissi a fuggire, e riuscissi a lasciare l'Arca Primordiale Misteriosa... Umpf! Mobiliterei comunque senza esitazione tutte le forze della Sala Sun Moon Divine, ordinando loro di darti la caccia per sempre. A quel punto, non una sola persona al mondo avrebbe il fegato di proteggerti e, anzi, sarebbero in moltissimi a volerti uccidere soltanto per guadagnarsi il favore della Sala Sun Moon Divine. Come un cane il cui padrone è morto, pregheresti all'infinito di poter rivedere la luce del giorno, finché il tuo cadavere non sarebbe ridotto in minuscoli pezzi!”


Yun Che sapeva chiaramente che, sebbene Ye Xinghan lo stesse minacciando, in effetti diceva la verità. Far infuriare la setta della Divina Fenice era un concetto completamente diverso dall'attirare su di sé l'ira della Sala Sun Moon Divine.


“Se non esci subito, resterai rinchiuso nell'Arca Primordiale Misteriosa finché non morirai. A anche se riuscissi a scappare, ti attenderebbe soltanto la morte!” sentenziò solennemente Ye Xinghan: “Ma, in questo preciso istante, voglio darti un'ultima chance! Se aprirai la porta e mi consegnerai la mia sorellina Feng Xue'er, allora potrò mettere una pietra su tutto ciò che è successo, anche sul fatto che hai ucciso le mie donne! Non ti lascerò soltanto andare via dall'Arca Primordiale Misteriosa sano e salvo, da ora in poi non ti darò la caccia e potrei anche farti guadagnare qualcosa.”


In quella situazione disperata, ovviamente quelle parole rappresentavano una tentazione enorme. Yun Che chiuse gli occhi, senza muoversi o reagire, e restò in silenzio. Feng Xue'er lo guardò, preoccupata, e sussurrò: “Fratellone Yun...”


“Non preoccupiamoci di lui.” Yun Che appoggiò una mano sulle spalle di Feng Xue'er, tranquillizzandola con un sussurro simile al suo.


“Questo Giovane Maestro è il futuro Maestro della Sala Sun Moon Divine, quindi mantengo sempre le mie promesse. È la tua unica possibilità di sopravvivere, e anche un grande dono da parte mia. Spero che tu non sia così idiota da distruggere la tua vita e il tuo futuro!” concluse Ye Xinghan, con serietà. Ma, in realtà, dentro di sé era incredibilmente agitato. Infatti, aveva tenuto conto dello scorrere del tempo e sapeva che mancavano meno di due ore alla chiusura dell'Arca Primordiale Misteriosa. A quel punto, non avrebbe dovuto solo rinunciare a Feng Xue'er, ma molto probabilmente la sua avidità e i suoi complotti sarebbero stati scoperti. In futuro, sarebbe stato quasi impossibile che gli si presentasse di nuovo un'occasione del genere.


Aveva parlato per parecchi minuti, ma non aveva ricevuto la minima risposta, da oltre la porta non era giunta neppure una parola. Ye Xinghan divenne ancora più scuro in volto e diretto nelle affermazioni: “Yun Che! Dato che non ha intenzione di uscire, devo pensare che tu voglia morire all'interno dell'Arca Primordiale Misteriosa? Umpf, mi sta bene che la tua miserabile vita giunga al termine, ma non sei degno di trascinare con te Feng Xue'er e costringerla a morire con te! La sua vita è molto più preziosa della tua. Se davvero desideri proteggerla, farai meglio a consegnarmela. È la tua ultima occasione!”


Con il tono più sdegnato che riuscì ad assumere, Feng Xue'er rispose: “Ye Xinghan! Io, Feng Xue'er, preferisco morire qui con il Fratellone Yun piuttosto che cadere in mano tua!”


“Oh, mia sorellina Xue'er.” quando sentì la voce di Feng Xue'er, Ye Xinghan cambiò immediatamente tono: “Perché rifiuti così ostinatamente il tuo Fratellone Ye? Anche se i miei metodi non sono stati molto onorevoli, ho fatto tutto questo solo perché mi piaci da impazzire e sono ansioso di averti.”


“Vattene!” urlò Feng Xue'er, furiosa: “Io ti... ti odio con tutta me stessa!”


“Sorellina Xue'er, imparerai a non odiarmi.” rispose Ye Xinghan, per nulla preoccupato: “Io, Ye Xinghan, sono il Giovane Maestro della Sala Sun Moon Divine. Fra meno di trecento anni, diventerò il vero e proprio Maestro della Sala Sun Moon Divine, sarò la persona più potente e prestigiosa di tutto il continente del Cielo Misterioso. Solo io sono degno di te, sorellina Xue'er, e solo tu sei degna di me.”


“Posso garantirti qui e ora, sorellina Xue'er, che dopo il nostro matrimonio io farò di tutto per proteggerti e per farti diventare la donna più rispettata, più perfetta al mondo. Per te, rinuncerei anche ad ogni altra donna.”


“Tu non... non mi piacerai mai! Il mio Fratellone Yun è mille, anzi, diecimila volte meglio di te!” ribatté con rabbia Feng Xue'er.


“Il tuo Fratellone Yun?” gli occhi di Ye Xinghan si restrinsero, e lui cominciò a ridere freddamente dal disprezzo: “Davvero mi paragoni a un comune ragazzino? Ai miei occhi, lui è ancora più insignificante di una formica lungo la strada. Se volessi schiacciarlo, sarebbe ancora più facile che schiacciare un insetto. Mia sorellina Xue'er, sei così pura e intelligente, come puoi lasciare che il tuo cuore sia così cieco? Soltanto venendo con me troverai il luogo a cui appartiene veramente. Anche tralasciando il tuo futuro, dovresti considerare quello della setta della Divina Fenice. O forse vuoi davvero che il futuro della setta della Divina Fenice venga spazzato via da una tua decisione sbagliata presa per egoismo?”


Le ultime parole di Ye Xinghan ovviamente colpirono Feng Xue'er dritto al cuore. Yun Che aprì gli occhi, afferrò delicatamente le mani di Feng Xue'er, leggermente fredde, e scosse la testa: “Non credere a neppure una parola di quella persona così malvagia e crudele. Non importa cosa dica, non devi ascoltarlo.”


“Mn.” Feng Xue'er annuì lievemente.


Yun Che chiuse di nuovo gli occhi, ricominciando a guarire le proprie ferite il più rapidamente possibile. Prima della chiusura dell'Arca Primordiale Misteriosa, Ye Xinghan avrebbe sicuramente dovuto lasciare quella fortezza. Quella sarebbe stata la loro unica occasione per fuggire da quel luogo. E sicuramente, Ye Xinghan dopo essere uscito dalla fortezza si sarebbe allontanato il più possibile per essere sicuro di sopravvivere. Anche se era incredibilmente rischioso, se avessero avuto un buon tempismo avrebbero avuto delle buone probabilità di successo.


Più le sue ferite sarebbero guarite, maggiori sarebbero state le possibilità di farcela.


Yun Che e Feng Xue'er rimasero nella stanza di pietra, mentre Ye Xinghan restò fuori dalla porta. La situazione aveva improvvisamente raggiunto uno stallo, durante il quale nessuna delle due parti poteva avanzare o ritirarsi. Persino dopo aver utilizzato quasi tutta la sua forza misteriosa, Ye Xinghan non era riuscito a distruggere l'ingresso della camera. Quindi, poté solo cercare continuamente di persuaderli con affermazioni entusiasmanti, commoventi o minacciose. Alla fine, in preda a un'agitazione estrema, si abbandonò agli insulti, ma né Yun Che né Feng Xue'er risposero anche solo una volta.


Rumble...


Il pavimento sotto di loro, il muro alle loro spalle e persino lo spazio stesso cominciarono all'improvviso a tremare lievemente, come se ci fosse un terremoto.


Quel tremore fece sì che Yun Che si concentrasse al massimo e l'espressione di Ye Xinghan, oltre la porta, mutò notevolmente.


“Ah...” Feng Xue'er sembrò ricordarsi improvvisamente di qualcosa e urlò: “Fratellone Yun, non va bene. Mio padre ha detto che quando lo spazio all'interno dell'Arca Primordiale Misteriosa comincia a tremare, significa che manca meno di mezz'ora prima che si chiuda.”


“Mezz'ora...” Yun Che sollevò lo sguardo e fissò la porta di pietra, con uno sguardo sempre più cupo.


Anche la voce di Ye Xinghan divenne chiaramente più spaventata: “Yun Che! Fra mezz'ora l'Arca Primordiale Misteriosa si chiuderà. Se non esci immediatamente, voi due non verrete espulsi all'esterno. Morirete qui dentro, e persino i vostri cadaveri scompariranno per sempre!”


“Uscite, e vivrete! Altrimenti, morirete entrambi in quella stanza!”


“Farai meglio a preoccuparti per la tua, di vita.” rispose freddamente Yun Che: “Anche tu sei ancora nella fortezza. Anche se non usciremo da qui, tu stesso ci accompagnerai oltre la morte.”


“Accompagnarvi oltre la morte? Ha, è davvero troppo sentirti dire una cosa del genere. Potete solamente obbedirmi ed aprire la porta. Dopo questo semplice gesto, potrete continuare a vivere felici, anche la mia sorellina Xue'er sopravviverà. Eppure, non volete sentire ragioni. Va bene essere stupido da solo, ma tu vuoi trascinare con te anche la mia perfetta sorellina Xue'er. Non ho mai incontrato qualcuno di così idiota in vita mia!”


“Solo se fossi così sciocco da crederti, sarei veramente un idiota.” ridacchiò con freddezza Yun Che.


Rumble...


Lo spazio tremò di nuovo e, secondo i dati raccolti in passato, maggiore era la frequenza di quelle scosse e meno tempo mancava alla chiusura dell'Arca. Negli ultimi minuti, tremava continuamente, come se lo spazio stesso fosse sul punto di collassare. Ye Xinghan divenne ancora più scuro in volto. Si voltò per guardare fuori da una finestra, calcolò frettolosamente quanto tempo gli servisse per scappare dalla fortezza, e gridò stringendo i denti: “Yun Che. Ti concedo un'ultima possibilità. O apri immediatamente questa porta... o voi due morirete insieme!”


I secondi scorsero lentamente, e ad ogni istante era come se i passi del dio della morte si facessero sempre più vicini. Yun Che aveva uno sguardo tranquillo; tuttavia, la sua fronte era già imperlata di sudore freddo. Perché la quantità di tempo a loro disposizione avrebbe decretato la vita o la morte di lui e Feng Xue'er. Se fosse uscito ora, sarebbe morto. Se non fosse riuscito a fuggire prima della chiusura dell'Arca Primordiale Misteriosa, sarebbe morto ugualmente.


Passarono altri quindici minuti, durante i quali la frequenza delle scosse nello spazio aumentò notevolmente. Ye Xinghan era ormai così agitato da stare per perdere il controllo, continuava a guardarsi intorno, ripetendo mentalmente ancora e ancora il percorso che avrebbe dovuto seguire per scappare dalla fortezza e quanto tempo gli sarebbe servito. Poi, inspirò a fondo e ringhiò di nuovo: “Yun Che, questa è davvero la tua ultima chance! Se vuoi vivere... apri subito la porta!!”


All'interno della stanza di pietra, Yun Che corrugò a fondo le sopracciglia, digrignò con forza i denti e non rispose. Feng Xue'er gli strinse la mano, con uno sguardo estremamente confuso.


Rumble...


Lo spazio tremò violentemente, facendo barcollare per qualche istante Ye Xinghan. In quel preciso istante, delle ventiquattro ore restavano soltanto gli ultimi quindici minuti.


Ormai, anche se Yun Che avesse aperto immediatamente la porta e gli avesse consegnato Feng Xue'er, Ye Xinghan non avrebbe mai fatto in tempo a scappare e a sopravvivere. Divenne ancora più cupo e tremò dalla testa ai piedi, poi dichiarò, in tono risentito e spietato: “Molto bene. Allora realizzerò il vostro desiderio! Dato che non posso avere Feng Xue'er, non sarà poi così male distruggervi entrambi personalmente!!”


Le parole di Ye Xinghan fecero capire improvvisamente a Yun Che cosa aveva in mente di fare. Si alzò in piedi di scatto e gridò: “Fermo!”


Prima ancora che potesse finire di dirlo, il palmo di Ye Xinghan aveva già colpito violentemente a destra della porta di pietra. Il punto di impatto era esattamente la piccola Formazione Profound che controllava il meccanismo di apertura della porta.


Una terribile scarica di Energia Misteriosa percorse la Formazione Profound, che si illuminò per un breve istante e, poi, si frantumò interamente facendo disperdere nell'aria una delicata Energia Misteriosa luminosa.


Ora che la Formazione Profound era distrutta, la porta di pietra era definitivamente chiusa. Non poteva più essere aperta, né dall'esterno né dall'interno.


“Haha... hahahaha! Morite qui per me... Restate qui per sempre!!”


La distruzione della Formazione Profound aveva cancellato ogni possibilità di fuga di Feng Xue'er e Yun Che, così come l'ultima speranza di Ye Xinghan di ottenere Feng Xue'er. Ye Xinghan si abbandonò a una risata folle, e si librò in aria con un volto carico di odio. Fuggì al massimo della sua velocità. Scese rapidamente le scale di pietra e scattò il più velocemente possibile verso l'uscita.
                                


                                



