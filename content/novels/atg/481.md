---
weight: 481
title: Capitolo 481 – La Ragazza nella Bara di Cristallo
pubDate: 2025-01-31T17:03:16.138Z
tags:
    - atg
---


<strong>Capitolo sponsorizzato!!! Grazie mille Yu!! 3 in coda, 0/10 donazione
-Alstor, a cui, come avrete capito, ieri non è andato tutto bene. Dai, perdonatemiii (leggere in tono tenero, immaginatemi con gli occhioni a stella)</strong>






“Grazie... I tuoi occhi sono sinceri e determinati. Riesco a percepire un'anima potente all'interno del tuo corpo, ma il tuo immenso potenziale è ancora più forte... quindi, finalmente posso stare tranquilla e liberarmi... sarò in un altro mondo, ma pregherò per te e per la mia Giovane Padrona...”


“Grazie...”


L'anziana parlava sempre più lentamente e a bassa voce. Quando ebbe pronunciato l'ultima parola, Yun Che non ebbe neppure il tempo di chiederle nulla prima che la sua sagoma scomparisse, come nebbia dispersa dal vento.


“Ciò che restava della sua anima si è dissipato, ha resistito più o meno per quanto avevo previsto. È un peccato che non potrà mai reincarnarsi, né andare in quello che lei ha chiamato 'un altro mondo'.” disse Jasmine, in tono indifferente.


Yun Che osservò la sfera di luce rossa di fronte a lui e, proprio quando stava per chiedere qualcosa a Jasmine, il bagliore smise improvvisamente di brillare e l'Energia Misteriosa si fermò, restando immobile, poi la barriera cominciò a rompersi delicatamente.


Ci fu un rumore simile a quello di una lastra di vetro che si spezza.


In un istante, sulla sfera di luce comparve una crepa verticale. Poco dopo, tutta la barriera crollò, come una bolla di sapone fatta scoppiare, disperdendo in aria numerosi frammenti rossi che si ruppero in parti sempre più piccole fino a scomparire.


La barriera protettiva era svanita, ma c'erano ancora delle tracce di luce rossa. Quando la sfera di energia si ruppe, Yun Che vide davanti a sé una bara di cristallo che emetteva un debole bagliore scarlatto.


Nella bara di cristallo c'era una persona... una persona molto più piccola di quanto Yun Che si aspettasse... era una ragazzina!


La ragazza era molto minuta e aveva la mani incrociate sul petto. Giaceva in silenzio nella bara, con un'espressione vagamente serena e solitaria sol volto. I suoi lunghi capelli erano sparpagliati con naturalezza alle sue spalle. Erano così lunghi da raggiungere la parte più bassa della sua schiena ed erano di un color rosso brillante... non un rosso acceso e aggressivo come quello del fuoco, ma piuttosto un rosso scintillante come quello di un rubino.


Il viso della ragazzina sembrava scolpito nella giada. Era perfetto, ma aveva ancora i tratti immaturi che possiedono soltanto i volti dei bambini. La sua pelle era bianca come il latte e fra i suoi occhi chiusi, che chiunque avrebbe immaginato belli come stelle, spuntava un naso grazioso che puntava verso l'alto. Le sue labbra, chiuse delicatamente, erano lucide e morbide e le sue sopracciglia erano rosse come i capelli.


Indossava una veste regale, anch'essa di un rosso brillante, che però sembrava molto sottile ed evidenziava la sua sagoma minuta. La veste non copriva le sue braccia bianche e slanciate e le sue gambe esili, mentre ai piedi portava un paio di scarpe da principessa lucide come cristalli. Tuttavia, ciò che attirava di più l'attenzione erano i suoi braccialetti e le sue cavigliere adornate di rubini. Erano molto piccoli e fermamente stretti intorno ai suoi polsi e alle sue caviglie.


… una ragazzina così carina...


Aspetta... perché è una ragazzina?


“Questa è la persona che quella donna chiamava... 'Giovane Padrona'?” Yun Che fissò la ragazza con gli occhi spalancati. Sembrava ancora più giovane di quanto fosse Jasmine quando l'aveva incontrata anni prima, appena adolescente. Tuttavia, pur essendo così piccola era così bella che il suo aspetto avrebbe potuto causare vere e proprie calamità. Probabilmente, chiunque l'avesse vista avrebbe potuto pensare che fosse una bambola.


“Scommetto che ora la salverai molto più volentieri... grandiiiiissimoooo peeerveeertitooooo!” rispose Jasmine, con un tono per metà scherzoso e per metà carico di disprezzo.


“... Potrebbe essere pericolosa?” Yun Che scelse automaticamente di ignorare le ultime parole di Jasmine.


“Oh? Un incredibile pervertito come te, specializzato nell'ingannare le donne, ha davvero paura di una ragazzina così giovane?”


“Sai anche tu che potrebbe essere nata nell'Era Primordiale. Cosa succederebbe se fosse potente quanto te?” chiese Yun Che, con uno sguardo molto cauto. Prima di incontrare Jasmine, non avrebbe mai immaginato che una ragazzina così graziosa da sembrare una bambola potesse essere “terrificante”. Ma avendo conosciuto Jasmine, Yun Che non poté fare a meno di agire con estrema prudenza davanti alla ragazza nella bara.


Jasmine rimase in silenzio per un po', per poi rispondere: “Questa bara di cristallo dev'essere la 'Bara dell'Eternità' di cui parlava quella donna. Non riesco a penetrarvi con la mia percezione spirituale, ma l'aura di quella ragazza è completamente sigillata al suo interno; non ne fuoriesce neppure una goccia. Quindi, non riesco a capire se possa essere o no una minaccia. Se hai paura, puoi semplicemente ignorarla.”


Yun Che non esitò e si avvicinò alla bara, fermandosi di fronte ad essa: “Ormai ho fatto una promessa, quindi farò del mio meglio per mantenerla. Inoltre... Eh, è una ragazzina così carina, per quanto la guardi non mi sembra affatto cattiva... e se la aiuto, mi considererà il suo salvatore.”


Mentre parlava, Yun Che appoggiò una mano sopra alla bara di cristallo e spinse delicatamente... ma non si aspettava che una spinta così debole sarebbe stata sufficiente ad aprire di scatto il coperchio della bara.


Pochi istanti prima di disperdersi, l'anima della donna aveva chiaramente rimosso la barriera protettiva intorno alla Bara dell'Eternità.


“In effetti questa è l'aura di un veleno diabolico... svelto, aiutala a neutralizzarlo!” disse improvvisamente Jasmine, ansiosa: “Ora che la Bara dell'Eternità è stata aperta, il veleno sopito si è subito risvegliato! Forza, purificalo con la Perla del Veleno Celeste! Altrimenti, siccome è svenuta e non può opporsi alle tossine, il veleno distruggerà la sua forza vitale, la sua mente e la sua stessa anima!”


Mentre Jasmine parlava, intorno al corpo della ragazzina comparve un velo di nebbia nera che divenne sempre più denso, a una velocità allarmante.


Yun Che corrugò la fronte e annuì leggermente, sollevando con rapidità la mano sinistra e appoggiandola al petto della ragazza. Istantaneamente, comparve un bagliore verde giada che la avvolse.


Yun Che prima di allora non aveva mai sentito il termine “veleno diabolico”, ma avvertì un'aura velenosa estremamente letale provenire dalla ragazza. In entrambe le sue vite, non aveva mai percepito un'aura velenosa come quella... che però era simile a quella del terribile veleno nel corpo di Jasmine, sebbene sembrasse meno violento.


In tutto il mondo, non c'era nessun veleno che la Perla del Veleno Celeste non potesse neutralizzare e le tossine dentro la ragazza vennero gradualmente fermate. Poi, la Perla del Veleno Celeste assorbì e purificò il veleno, disperdendo la nebbia nera e facendola svanire rapidamente.


Dopo mezz'ora, il veleno diabolico che aveva colpito la ragazzina venne completamente neutralizzato... il fatto che la Perla del Veleno Celeste avesse impiegato così tanto tempo a purificarlo dimostrava che era incredibilmente potente. A giudicare dalla sua forza, se avesse divorato l'intera anima della ragazzina come era successo a Jasmine, sarebbero serviti come minimo dieci giorni per neutralizzarlo.


La luce purificatrice della Perla del Veleno Celeste scomparve non appena Yun Che spostò la mano per asciugarsi la fronte, imperlata di sudore.


La ragazzina continuò a dormire così tranquillamente che chiunque avrebbe cercato di non fare rumore per paura di svegliarla. Yun Che sembrò tornare improvvisamente alla realtà e appoggiò di nuovo una mano sul petto della ragazza... dopo un po' la ritrasse, confuso.


“Nessun segno di vita?” chiese Jasmine.


“Neppure una traccia...”


“Quindi, in realtà è già morta?” accanto a Yun Che brillò una luce rossa e Jasmine comparve al suo fianco, osservando la ragazza nella bara di cristallo e utilizzando la sua percezione spirituale per esaminarla. Anche lei non percepì nessuna traccia di vita. Poi mormorò: “Allora è così... a quanto pare è stata tutta fatica sprecata.”


Yun Che provò segretamente un forte rimorso. Aveva fatto del suo meglio per neutralizzare il veleno diabolico nella ragazza e non aveva osato permettersi la minima distrazione. Ma, alla fine, aveva realizzato che per tutto il tempo per cui aveva tenuto la mano sul petto della ragazza non aveva percepito in lei alcun segno di vita. Neanche dopo aver completamente purificato il veleno si era ripresa... evidentemente, doveva essere morta già da tempo all'interno della Bara dell'Eternità, ma la sua guardiana non se n'era accorta e aveva continuato imperterrita a sorvegliarla con amarezza. Era così determinata da non lasciar disperdere la propria anima frammentata, restando aggrappata a quella vaga speranza.


Quando aveva finalmente trovato la Perla del Veleno Celeste, si era infine dissipata serenamente, ma purtroppo...


Fortunatamente quella donna era già scomparsa, altrimenti di fronte a quella scena avrebbe sofferto così tanto da non riuscire a riposare in pace.


Yun Che non si arrese e appoggiò una mano al collo della ragazzina, poi sulla sua fronte, al suo polso e di nuovo al petto... il suo corpo non era freddo, forse perché era sempre rimasta nella Bara dell'Eternità. La sua pelle era soffice e delicata, eppure liscia come la giada. Tuttavia, per quanto indagasse Yun Che non riusciva a percepire nessuna traccia di vita. Il suo cuore non batteva, e nemmeno il suo sangue scorreva nelle vene.


Yun Che alla fine rinunciò, sospirando mentalmente. Disse, sollevando lo sguardo al cielo: “Anziana Signora, questo ragazzo ha mantenuto la promessa e ha purificato il veleno che tormentava la sua Giovane Padrona, ma le cose non sono andate come previsto... posso soltanto lasciarla continuare a riposare in pace.”


Mentre parlava, Yun Che appoggiò una mano sul coperchio della Bara dell'Eternità... ma proprio quando stava per chiuderla di nuovo e lasciare la ragazzina al suo eterno riposo, all'improvviso le sue sopracciglia si mossero leggermente. Dopodiché aprì gradualmente gli occhi, rimasti chiusi per un tempo inimmaginabile.


Erano due splendidi occhi color rubino. Non appena li aprì, fu come se un cielo buio fosse stato improvvisamente illuminato da due stelle scintillanti. A volte anche gli occhi di Jasmine diventavano rossi... ma per la sua sete di sangue. Gli occhi della ragazzina di fronte a lui, invece, avevano un colore perfetto che sembrava racchiudere l'essenza stessa del cielo e della terra. Erano così meravigliosi da togliere il fiato.


Yun Che rimase immobile; sembrava pietrificato. Continuò a fissare gli occhi della ragazza. Sembrava davvero che qualcuno lo avesse congelato... aveva verificato più e più volte che nella ragazza non c'era alcuna traccia di vita, e anche Jasmine lo aveva confermato, eppure aveva aperto gli occhi... ed erano due occhi così stupendi.


Mentre Yun Che la fissava negli occhi, sbalordito, la ragazzina ricambiò lo sguardo. Dopo un po', sbatté le palpebre e poi si sedette all'interno della bara. Dopo essersi accorta che Yun Che continuava a guardarla con un'espressione sorpresa, sbatté di nuovo le palpebre. All'improvviso, le sue sopracciglia si incurvarono fino a formare due graziose mezze lune sulla sua fronte. Aveva un sorriso terribilmente carino: “Ciao fratellone!”


“....”


Dopo essersi svegliata improvvisamente da un sonno durato chissà quanto, ritrovandosi in una stanza buia e vuota senza nessuno che conoscesse... la ragazzina non sembrava né spaventata né nervosa, neppure confusa. Al contrario, aveva sorriso con allegria e... lo aveva salutato!!
                                


                                



