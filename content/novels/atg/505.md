---
weight: 505
title: Capitolo 505 -  Cure
pubDate: 2025-02-03T07:52:46.832Z
tags:
    - atg
---


<strong>Capitolo regolare, 11 in coda, 0/10 donazione
Allora ragazzi, abbiamo ricevuto 110€ di donazione. Dovremmo riuscire a fare i primi cinque capitoli entro domenica, mentre gli altri sei verranno pubblicati settimana prossima. Questa parte di transizione, come avete capito e come ha commentato qualcuno, è piuttosto lenta, ma fra le donazioni e i capitoli regolari la concluderemo abbastanza in fretta. Beh, che dire, a presto!
-Alstor</strong>






“Ottimo...” Yun Che annuì lentamente: “Signor Yun, se sarete disposto a credermi e a collaborare, conosco un modo per guarire completamente il suo corpo e la sua forza misteriosa, riportandoli esattamente com'erano in passato entro due mesi!”


“Ah... Ah!?” le parole di Yun Che erano ovviamente state come un fulmine a ciel sereno per Yun Qinghong e Yun Xiao. Specialmente per il secondo, che non riuscì a trattenere un grido involontario. Scattò verso Yun Che a grandi passi, afferrandolo per le spalle e chiedendogli in tono entusiasta: “Fratello Yun... T-t-tu... non stai mentendo, vero? Sia il corpo che la forza misteriosa di mio padre... conosci davvero un modo per... per... per... guarirli completamente!?”


Yun Xiao balbettava un po' per l'agitazione, ma questo dimostrava che credeva alle parole di Yun Che. Sicuramente, ora riponeva in lui una speranza immensa... del resto, Yun Qinghong era paralizzato da più di vent'anni, quindi se chiunque altro avesse sentito l'affermazione di Yun Che avrebbe pensato che si stesse semplicemente inventando tutto. Tuttavia, Yun Xiao provava una sorta di indescrivibile e cieca fiducia per Yun Che. Anche se gli sembrava impossibile, sentiva istintivamente di potergli credere.


Yun Qinghong era senza parole. Tuttavia, ovviamente non era eccitato quanto Yun Xiao. Dallo sguardo e dall'espressione di Yun Che, neppure con l'esperienza accumulata in tutta la sua vita riusciva a percepire la minima traccia di secondi fini o di finzione. Nei suoi occhi c'era soltanto una risoluta e totale determinazione, segno che aveva preso una decisione di cui si sentiva più che sicuro. Di fronte a quell'espressione, a quello sguardo e a quel tono di voce, persino Yun Qinghong si accorse di aver cominciato a sperare che avesse ragione. Sembrava piuttosto indeciso e fissò Yun Che, poi disse: “Fratellino Yun, tu conosci davvero... un modo per curarmi?”


Yun Che non rispose. Al contrario, si concentrò, distese una mano e la appoggiò di nuovo al petto di Yun Qinghong. Era disabile da più di vent'anni e si era ormai da tempo rassegnato al suo destino, avendo perso egli stesso la speranza che esistesse un metodo, al mondo, in grado di guarirlo... Rigenerare la sua forza misteriosa, poi, era un sogno che non osava neppure sperare di poter realizzare. Di conseguenza, per quanto qualcuno glielo avesse promesso a parole, non avrebbe mai potuto credergli sinceramente. L'unico modo per convincerlo era mostrargli direttamente gli effetti della cura sul suo corpo.


Yun Che chiuse gli occhi. La Grande Via del Budda si attivò e, assorbendo le energie della natura e utilizzando la sua forza misteriosa per incanalarle, le fece penetrare lentamente e con attenzione nel corpo di Yun Qinghong. Poi, le guidò meticolosamente fino ad ogni angolo delle sue membra... le condizioni di Yun Qinghong erano gravissime. Se fosse stato trattato semplicemente con tecniche mediche e sostanze medicinali, avrebbe potuto guarire ma sarebbero stati necessari parecchi anni. Inoltre, molte delle erbe spirituali richieste per i trattamenti erano estremamente rare e preziose; alcune di esse non potevano neppure essere comprate con il mero denaro.


Yun Che ovviamente non avrebbe scelto quel metodo. Per guarire Yun Qinghong, menomato da oltre vent'anni, in meno di due mesi avrebbe dovuto per forza usare le energie della natura accumulate tramite la Grande Via del Budda.


Lui stesso aveva subito innumerevoli volte ferite terribili. Spesso il suo corpo era stato distrutto quasi interamente e i suoi organi erano collassati fino a portarlo a un passo dalla morte. Tuttavia, finché gli rimaneva anche un solo respiro e un minimo di forza di volontà, poteva usare la Grande Via del Budda per guarire rapidamente. Grazie alla sua attuale Grande Via del Budda al quarto livello e al suo fisico rafforzato dal potere del Dio Drago, non importava quanto fossero gravi le ferite ricevute, avrebbe potuto sempre guarire del tutto in meno di due giorni senza che rimanesse neppure una cicatrice. Al tempo stesso, utilizzando le energie del cielo e della terra, poteva rigenerare la propria Energia Misteriosa decine e decine di volte più velocemente delle persone comuni.


Le energie della natura assorbite dalla Grande Via del Budda potevano curare chiunque, quindi naturalmente poteva usarle anche per guarire gli altri. Tuttavia, ciò avveniva molto più lentamente. In ogni caso, un mese avrebbe dovuto essere sufficiente! Una volta guariti il corpo e le Vene Misterioses di Yun Qinghong, avrebbe avuto un altro mese per rigenerare la sua forza misteriosa!


Ma, sebbene usare le energie della natura per curare gli altri potesse sembrare semplice, in realtà non era affatto così. Il corpo di Yun Che aveva una grande affinità con le energie della natura, ma Yun Qinghong no, perché non conosceva la Grande Via del Budda. Se le energie della natura introdotte dentro di lui fossero sfuggite al controllo di Yun Che, si sarebbero trasformate in una terribile forza distruttiva. Al tempo stesso, le conoscenze mediche di Yun Che erano fondamentali nel corso del processo. Conosceva con familiarità la posizione di ogni meridiano, ogni punto di agopuntura e ogni muscolo del corpo umano. Di conseguenza, poteva visualizzare chiaramente nella sua mente il luogo verso cui stava indirizzando le energie della natura. Se al posto suo ci fosse stato qualcun altro, anche se avesse padroneggiato il quarto livello della Grande Via del Budda non avrebbe mai potuto curare Yun Qinghong.


All'inizio, Yun Qinghong percepì un caldo rivolo di energia crescere all'interno del suo petto, dove Yun Che aveva appoggiato la mano. Poi, il flusso di energia si diffuse in tutto il suo corpo. Si trattava di un'aura estremamente pacifica, diversa da ogni tipo di forza misteriosa che avesse incontrato in vita sua, cosa che lo fece sentire segretamente sorpreso. Con il crescere costante di quell'aura straordinariamente calma, anche il delicato flusso di energia di fece sempre più denso e cominciò a rallentare. A quel punto, percepì tutti i suoi meridiani e i suoi muscoli, atrofizzati e congelati da oltre vent'anni, scaldarsi improvvisamente. Contemporaneamente, l'area intorno al suo cuore, senza vita da così tanto tempo che si era quasi dimenticato delle decine di vene che possedeva in quel punto, fu trafitta da un dolore acuto, come se vi fosse stato inserito un ago.


In quell'istante, l'intero corpo di Yun Qinghong si irrigidì e sul suo volto comparve un'espressione tremendamente scioccata. Subito dopo, i suoi occhi si illuminarono e le sue mani cominciarono addirittura a tremare senza controllo.


Per quanto si ricordasse, Yun Xiao aveva sempre visto suo padre tranquillo e rassegnato. Non lo aveva mai visto arrabbiato, e solo raramente lo aveva sentito ridere di gusto, come se non ci fosse nulla al mondo in grado di turbarlo o di suscitare in lui qualsiasi emozione. Aveva quasi ventidue anni, eppure era la prima volta che vedeva suo padre perdere così improvvisamente il controllo delle sue emozioni. Preoccupato, chiese: “Padre, cosa... cos'è successo?”


“Le sento...” Yun Qinghong aveva gli occhi lucidi e tremava senza controllo dall'eccitazione: “Riesco di nuovo a sentire alcune delle mie vene!”


“Ah!”


Le parole di Yun Qinghong per Yun Xiao furono come un messaggio divino proveniente dal cielo stesso. Vedendolo tremare di gioia, era così euforico che sembrava sul punto di scoppiare a piangere dalla felicità da un momento all'altro: “È... è vero...? Padre... riesci davvero.... riesci davvero...”


“Per ora resta in silenzio!” Yun Qinghong si costrinse a trattenere il proprio entusiasmo. Gli occhi di Yun Che, in piedi di fronte a lui, erano rimasti chiusi per tutto il tempo. Aveva le sopracciglia corrugate e la fronte madida di sudore. A giudicare dal suo aspetto, si stava concentrando con tutte le sue forze.


Yun Xiao si portò rapidamente una mano alla bocca per coprirsela. Guardò Yun Che, poi guardò Yun Qinghong e non emise più alcun suono. Tuttavia, la luce nei suoi occhi dimostrava chiaramente quanto fosse emozionato.


Ma, ovviamente, la sua gioia non era neppure lontanamente paragonabile a quella di Yun Qinghong.


Il tiepido flusso di energia continuò a circolare dentro di lui. Dopo che gli ebbe attraversato suo petto, ricominciò a percepire quelle vene avvizzite, come se si fossero svegliate da un lungo e profondo sonno. Siccome quelle vene erano, senza esagerare, completamente prive di vita e ormai destinate a morire, aveva sempre creduto che non avrebbe mai più potuto trovare un modo per curarle. Tutti quei dottori geniali i cui nomi facevano tremare il Regno Demoniaco Illusorio gli avevano detto che i suoi meridiani non potevano essere rigenerati. Eppure, ora stava di nuovo percependo chiaramente quelle vene.


Se qualcuno fosse riuscito a curare anche una sola di quelle vene avvizzite, Yun Qinghong l'avrebbe ritenuto un miracolo straordinario. Eppure, ora percepiva che stavano rinascendo tutte, una dopo l'altra. Provava continuamente un dolore acuto, talvolta più lieve e talvolta più forte, ma non oppose la minima resistenza. Al contrario, lo rendeva ancora più felice, come se stesse sognando di raggiungere il paradiso...


Fino a poco prima, non era nient'altro che una persona menomata da più di vent'anni, che aveva perso ogni speranza e attendeva con calma la morte. Per non far soffrire sua moglie e suo figlio, aveva sempre finto di essersi rassegnato e di essere sereno come una brezza, come se affrontasse tutto con leggerezza. Ma in realtà, nessuno poteva sapere che si trattava semplicemente di una maschera che nascondeva una totale e inimmaginabile riluttanza, un immenso dolore e una sconfinata disperazione. Nessuno avrebbe potuto capire quanto si sentisse felice ed eccitato in quel momento.


Yun Che rimase immobile, con il sudore che gli colava dalla fronte. Ben presto, tutti i suoi vestiti ne furono inzuppati. Yun Qinghong fissò il giovane ragazzo di fronte ai suoi occhi, che gli aveva donato quella sorpresa inaspettata e quella speranza infinita. Nel suo cuore, esplosero delle emozioni soverchianti.


Questo ragazzo... chi è...


Naturalmente, riuscire a percepire le sue vene non indicava una completa guarigione. Per rigenerarle completamente, persino con la Grande Via del Budda sarebbe stato necessario molto tempo. Per ora, Yun Che le stava infondendo di energia, per ridare loro un rivolo dell'energia vitale che avevano perso avvizzendo. Era il primo passo per poter aiutare Yun Qinghong.


Riuscire di nuovo a percepire alcune delle sue vene era abbastanza da far credere a Yun Qinghong che si trattasse solo di un sogno. Quando capì che quella delicata energia si stava diffondendo rapidamente, risvegliando tutte le sue Vene Misterioses moribonde, nonostante i suoi nervi saldi ebbe la sensazione che fosse tutto surreale. In sole due ore, il suo corpo era stato benedetto da un miracolo... dopo due ore, il tiepido flusso di energia scomparve, avendo risvegliato completamente tutte le sue vene avvizzite. Sebbene non potesse ancora farvi circolare la sua Energia Misteriosa, né erano in grado di ridargli le forze, si trattava già di un miracolo straordinario. Inoltre, aveva acceso in lui la luce abbagliante di una nuova speranza.


Yun Che emise un lungo sospiro e, finalmente, riaprì gli occhi. Ritrasse la mano e indietreggiò di qualche passo. Subito dopo, si asciugò il sudore dalla fronte e sul suo volto affaticato comparve un leggero sorriso: “Signor Yun, ora... crede alle mie parole?”


“Fratellino... Tu...” Fissando Yun Che, Yun Qinghong provò di nuovo quella strana sensazione in tutto il suo corpo. Era la prima volta in vita sua che non sapeva cosa rispondere dalla felicità.


“Fratello Yun, sei davvero... davvero incredibile!” Yun Xiao aveva gli occhi lucidi. Stringeva i pugni ed era così eccitato da non riuscire a controllare i suoi movimenti: “Fratello Yun, prima hai detto... che puoi curare completamente mio padre entro due mesi... è-è-è... è vero?”


Yun Che annuì: “Certo, è vero.”


“Quanto... quanto sei sicuro di poterlo fare?” chiese frettolosamente Yun Qinghong subito dopo. Al momento, sul suo volto non c'era più la calma di prima.


Yun Che rispose con un sorriso appena accennato: “Ne sono sicuro al cento percento, ovviamente! Signor Yun, non si preoccupi. Se ho osato fare questa promessa, farò di tutto per mantenerla!”


“...” fino a qualche ora prima, Yun Qinghong non gli avrebbe mai creduto. Tuttavia, ora che aveva provato di persona l'effetto del trattamento di Yun Che e che tutte le sue vene si erano risvegliate... e sapendo che erano state sufficienti solo due ore per raggiungere quel risultato, la sua fiducia era più grande dei suoi dubbi.


Yun Che prese un pezzetto di carta dal tavolo, scrisse rapidamente un paio di righe e lo diede a Yun Xiao: “La vostra Famiglia Yun dovrebbe avere molti medicinali. Vai a prendere questi quattordici ingredienti, nelle esatte quantità che ho scritto, e portami anche almeno centonove aghi d'argento lunghi non meno di sette centimetri l'uno.”


“Ah... va bene!” Yun Xiao ubbidì agli ordini di Yun Che come se fossero quelli di un re. Diede una rapida occhiata alla lista e si accorse che tutti i quattordici ingredienti indicati erano molto comuni. Di conseguenza, non poté trattenersi dal chiedere: “Puoi davvero guarire mio padre usando soltanto questi medicinali?”


“Quelli non sono per il Signor Yun, sono per te!” disse Yun Che, spostando lo sguardo: “Le tue ferite non sono affatto leggere e poco fa ti sei lasciato sopraffare dall'emozione. Ora il tuo flusso sanguigno è in preda al caos e se non lo terremo sotto controllo temo che ti serviranno più di due mesi per guarire. Solo gli aghi d'argento mi servono per il trattamento del Signor Yun... il veleno freddo dentro di lui ha invaso tutto il suo corpo ed è penetrato persino nel profondo dei suoi organi vitali. Qualsiasi metodo di disintossicazione ordinario sarebbe troppo rischioso, perciò l'unica possibilità è usare l'agopuntura per estrarre il veleno dalle varie parti del corpo. Svelto, vai.”


Quando Yun Che disse le due parole “veleno freddo” e spiegò con calma come neutralizzarlo, come se fosse assolutamente sicuro che avrebbe funzionato, gli occhi di Yun Qinghong si illuminarono ancora una volta.


“D'accordo, vado subito!”


Yun Xiao corse verso l'uscita. Ma, a un passo dalla porta, si fermò di colpo e si voltò: “Oh, giusto! Dov'è... dov'è andata la mamma? Se il Fratello Yun può guarirti, padre, sicuramente può guarire anche la mamma!”


Yun Qinghong rispose: “Tuo zio è venuto a trovarci nel pomeriggio, quindi tua madre lo ha riaccompagnato agli alloggi della Famiglia Mu. Dovrebbe essere di ritorno fra poco. Hoho...”


La risata a cui si abbandonò Yun Qinghong alla fine della frase era debole, ma piena di tranquillità e serenità. Sebbene anche sua moglie fosse in condizioni altrettanto gravi, stava leggermente meglio di lui. Se il ragazzo di fronte ai suoi occhi aveva il coraggio di affermare che l'avrebbe sicuramente curato del tutto, allora naturalmente avrebbe potuto guarire anche sua moglie...


Non appena Yun Qinghong ebbe finito di parlare, da fuori dal cortile giunse la voce di un uomo piuttosto rude: “Cognato, siamo tornati... Mn? Un ospite?”
                                


                                



