---
weight: 5180
title: Capitolo 518 – Sconvolgente
pubDate: 2025-02-03T07:52:46.834Z
tags:
    - atg
---


<strong>Capitolo sponsorizzato!!!!! Grazie Weed!!! 2 in coda, 0/10 donazione</strong>


<em>-Alstor, che vi dice: "Ragazzi, come alcuni già sanno o hanno intuito, in questo volume la componente discorsiva e 'oratoria' riceverà molto spazio. Sì, l'autore sta allungando il brodo, ma in sua difesa sta anche trattando gli avvenimenti interni alla trama in modo diverso dal solito e a me questo piace parecchio. Ammetto che potrebbe non piacere a tutti, ma non preoccupatevi, vi assicuro che questo sarà uno dei volumi più belli . Possiamo discuterne insieme sul forum, sarà bello scambiare un po' di opinioni. Bye!</em>


<strong>**ANNUNCIO** Come regalo di Natale dal 14 dicembre al 7 gennaio i capitoli saranno a metà prezzo, cioè cinque euro l'uno</strong>






“Che insolenza!!!”


Le parole di Yun Che stupirono tutti i presenti. Yun Waitian si infuriò e ringhiò: “Moccioso insolente, come osi offendere Sua Altezza Hui Ye! Se non fosse per Yun Qinghong, ti prenderei personalmente a schiaffi per quello che hai appena detto.”


Yun Che rise vistosamente, senza mostrare segni di panico: “La sua rabbia è davvero fantastica, Grande Anziano, ma ho forse detto qualcosa di sbagliato? Questo Duca senza alcun legame con la Famiglia Yun può intervenire nei suoi affari, ma io che sono per metà un membro della Famiglia non posso? Inoltre, mi pare che sia stato proprio il Duca stesso a chiedere se ci fossero obiezioni.”


Quando vide che Yun Che non aveva intenzione di tornare sui suoi passi e che, al contrario, proseguiva con il suo discorso, Yun Waitian rise dalla rabbia: “Sua Altezza Hui Ye è un Duca e le sue parole sono più preziose dell'oro, hanno illuminato noi della Famiglia Yun riguardo alla questione del prossimo Patriarca. Chi sei tu per paragonarti a Sua Altezza Hui Ye? Se ci fossero state obiezioni degne di attenzione, il Concilio degli Anziani della Famiglia sarebbe intervenuto. Da quando è tua competenza intervenire in queste discussioni, ridicolo marmocchio? Sbrigati, sparisci! Se dovessi pronunciare anche solo un'altra parola...”


“Ahh~” il Duca Hui Ye sollevò una mano per interrompere Yun Waitian, con il volto ancora calmo. Non sembrava affatto irritato... del resto, un moccioso dallo status sconosciuto e che era soltanto allo Stadio del Cielo Misterioso non era affatto degno di suscitare la sua rabbia. Se si fosse davvero infuriato, tutti l'avrebbero trovato strano. Rise, e disse: “Grande Anziano, non si deve arrabbiare. Un cambio di Patriarca è una questione molto delicata. È normale che qualcuno abbia da obiettare. Sebbene Yun Che non sia un membro della Famiglia Yun, è pur sempre il figlio adottivo dell'attuale Patriarca. In effetti, non è esagerato affermare che sia per metà un membro della vostra Famiglia. Inoltre, sarebbe il suo padre adottivo a dover rinunciare alla carica; è normale che abbia qualcosa da dire in proposito. Perché non lo ascoltiamo?”


“Sua Altezza, ho sentito dire che questo moccioso proviene dai Territori Meridionali e che è arrivato nella Città Imperiale dei Demoni solo due mesi fa. Non sono molti i membri della Famiglia Yun che l'hanno incontrato. Non serve che un uomo dal rango elevato come il suo perda tempo ascoltando le sciocchezze di un moccioso del genere.” disse Yun Waitian.


“No, no.” il Duca Hui Ye scosse la testa: “Lasciare che sia Xinyue a diventare il nuovo Patriarca non è stata una decisione della vostra Famiglia Yun, sono stato io a suggerirlo, e Yun Che non si sbaglia. Questo Duca è in fin dei conti esterno alla Famiglia, ed è normale che le proposte di un estraneo suscitino delle obiezioni. Inoltre, questo Yun Che è il figlio adottivo del Patriarca attuale. Se lo cacciaste davvero in questo modo, non sembrerebbe che questo Duca abbia una mentalità chiusa, che opprima gli altri con la sua autorità e che non sappia accettare 'obiezioni'?”


Clap, clap, clap...


Si sentì un forte applauso, e Yun Che lo lodò a gran voce battendo le mani: “Non mi sorprende che lei sia un Duca. La sua magnanimità e la sua audacia sono davvero lodevoli, sei molto più forte di altre persone che hanno vissuto inutilmente per centinaia di anni.”


“TU!” Yun Waitian cadde immediatamente preda della rabbia. La sua offesa pubblica al Duca Hui Ye poteva essere compresa, data la sua ignoranza e la sua impulsività, ma con le sue ultime affermazioni aveva chiaramente criticato il Grande Anziano stesso. Tuttavia, dopo aver gridato quel “TU!”, non disse altro e, invece, rise con freddezza. Pensò che, con il suo rango, infuriarsi in pubblico con un ragazzino fosse semplicemente imbarazzante e ridicolo. Inoltre, l'aver insultato il Duca Hui Ye non gli avrebbe di certo portato nulla di buono.


Quel Duca Hui Ye sicuramente non era affatto magnanimo.


“È davvero il ragazzo che ha salvato Numero Sette, quel giorno?” chiese Impareggiabile Al Mondo, fissando Yun Che dalla sua sedia.


“Sì, è lui.” Numero Uno Al Mondo annuì.


“Quel giovanotto è un po' troppo sconsiderato.” commentò Impareggiabile Al Mondo.


Numero Uno Al Mondo pensò per qualche secondo, poi rispose: “Anche se l'ho incontrato una volta sola, non mi è sembrato una persona sciocca e incauta.”


“Haha.” Impareggiabile Al Mondo rise leggermente, poi si voltò verso Yun Qinghong e disse, sovrappensiero: “Se è davvero qualcuno che Yun Qinghong è stato disposto ad adottare, non può essere un tipo qualunque. Tuo padre ripete spesso che sebbene Yun Qinghong sia menomato, non è da disprezzare o sottovalutare. Anche se al momento può sembrare che Yun Waitian abbia il controllo della Famiglia Yun, questo è solo ciò che appare a un'analisi superficiale. Tuo padre e io siamo più che sicuri che Yun Qinghong non possa essere rimasto senza nessuno che si schieri dalla sua parte... se ha accettato di adottare quel ragazzo, allora non si tratta di un giovane ordinario.”


Numero Uno Al Mondo: “...”


“Questo Duca ha già detto di non voler sentire inutili sciocchezze.” gli occhi del Duca Hui Ye si restrinsero e fissarono Yun Che con uno sguardo giocoso. Era come quello di un bambino che osserva il proprio giocattolo: “Ha detto che hai delle obiezioni, perciò non credi che Yun Xinyue debba diventare il prossimo Patriarca. In questo caso, dicci perché non sei d'accordo, o suggerisci qualcuno di più adatto a ricoprire questa carica. Sarebbe ottimo se le tue argomentazioni fossero fondate o se tutti, dopo averti ascoltato, si trovassero d'accordo con te. Altrimenti, se le tue obiezioni fossero fini a se stesse... Heh, trattando una questione così importante come se fosse una pagliacciata non faresti infuriare soltanto la Famiglia Yun, ma probabilmente anche questo Duca.”


Quando il Duca Hui Ye ebbe finito di parlare, tutti furono colti dallo sgomento e alcuni dei discepoli più giovani iniziarono a tremare. Il Duca Hui Ye era una delle Sette Promesse Illusory Demon, non c'era neppure bisogno di interrogarsi sulla sua forza. Essendo nato nella Famiglia Reale, la sua aura era innatamente maestosa e negli anni lo era diventata ancora di più, perciò le persone comuni non potevano resisterle.


Yun Che, imperterrito, esordì: “Sono per metà un membro della Famiglia Yun. Naturalmente, tutto ciò che dico e che faccio è per il bene della Famiglia Yun. Il Patriarca è il principale leader della famiglia, perciò la sua nomina influenza il futuro dell'intera Famiglia. Non ci si può permettere la minima negligenza in questa decisione. Al momento di scegliere il Patriarca, la forza, sebbene sia importante, non è il criterio principale. Al contrario, le caratteristiche più cruciali sono la personalità e il temperamento del candidato... Duca Hui Ye, sono sicuro che anche lei sia d'accordo su ciò che ho appena detto.”


Il Duca Hui Ye sorrise leggermente e rispose: “Certo. Tuttavia, dalle tue parole devo presumere che stai mettendo in discussione il carattere di Yun Xinyue? Da quanto ne so, Yun Xinyue non ha soltanto un talento straordinario ma ha anche una personalità impeccabile. Altrimenti, sarebbero sicuramente in molti a opporsi alla sua nomina a Patriarca. Intendi dire che tu, uno straniero giunto nella Città Imperiale dei Demoni da soli due mesi, lo conosci meglio dei suoi compagni di Clan che vivono con lui da decine di anni?”


Yun Che rise in modo piuttosto strano e continuò, riflettendo: “Tutti sanno che, in questo mondo, nulla è difficile da comprendere quanto il cuore delle persone. Come ho detto poco fa, sono diventato il figlio adottivo di Yun Qinghong perché quando sono arrivato la prima volta in città ho salvato suo figlio Yun Xiao. Ma quel giorno, oltre a Yun Xiao anche la principessa del Clan Al Mondo, Numero Sette Al Mondo, era stata attaccata. Yun Xiao e Numero Sette Al Mondo sono entrambi discendenti diretti dei Patriarchi delle due Famiglie, perciò sono sicuro che non sia da trascurare il fatto che siano stati attaccati insieme. Certamente, tutti i presenti hanno ricevuto questa notizia.”


“Questo Duca in effetti ne ha sentito parlare, ma questo ha forse qualcosa a che fare con la nomina a Patriarca di Yun Xinyue?” chiese il Duca Hui Ye, con un lieve sorriso.


“Sì, certamente, fra le due cose c'è uno stretto legame!” Yun Che non si fermò e riprese subito con il suo discorso. Le sue parole fecero corrugare a fondo le sopracciglia a Yun Qinghong, seduto sulla sua sedia a rotelle. Il suo sguardo era gelido... ma tornò rapidamente normale.


“Numero Sette Al Mondo e Yun Xiao sono stati attaccati mentre erano insieme, e si è trattato di un assalto molto feroce. Era ovvio che l'obbiettivo fosse di ucciderli. Così, il Patriarca Al Mondo si sarebbe sicuramente infuriato e avrebbe indagato con attenzione sull'accaduto. Lo zio di Yun Xiao, l'Anziano Mu, si sarebbe a sua volta intromesso nella vicenda, mentre ciò che avrebbe fatto la Famiglia Yun... heh, non importa se anche non ne parliamo. Tuttavia, i tre uomini vestiti di nero che attaccarono Yun Xiao e Numero Sette Al Mondo fecero molta attenzione a non lasciare trapelare le loro Abilità Profound. Così, hanno reso incredibilmente difficile scoprire la loro identità. Oggi, dopo due mesi, né la Famiglia Al Mondo né l'Anziano Mu hanno ancora scoperto nulla...”


“Dove vuoi arrivare di preciso!” urlò con impazienza Yun Waitian: “Questa è la Grande Assemblea della mia Famiglia Yun, non siamo qui per ascoltare le tue sciocchezze!”


“Grande Anziano, si calmi. Sto per arrivare al dunque.” rispose Yun Che, né lentamente né velocemente: “Yun Xiao è il mio fratello giurato. La Famiglia Yun può ignorare il fatto che sia stato attaccato, facendo finta di nulla, ma io, in quanto suo Fratello Maggiore, non posso. Durante gli ultimi due mesi, ho continuato a cercare di scoprire chi avesse cercato di assassinare Yun Xiao e la principessa della Famiglia Al Mondo. Fortunatamente, poco fa ho finalmente dedotto l'identità di uno dei colpevoli.”


Nell'area dei posti a sedere, le espressioni sui volti di Numero Uno Al Mondo e Impareggiabile Al Mondo cambiarono repentinamente e i loro sguardi si fecero seri. Due mesi prima, Numero Sette Al Mondo era quasi morta per colpa di quegli assassini e Massima Ambizione Al Mondo era stato travolto dalla rabbia, ma sebbene avesse indagato personalmente sull'accaduto non aveva ottenuto risultati. Le parole di Yun Che catturarono immediatamente la loro attenzione. Numero Uno Al Mondo si alzò immediatamente in piedi e chiese: “Fratello Yun, dici sul serio? Chi è la persona che hai scoperto?”


Mu Yubai si strofinò il mento, mormorando accigliato: “Questo moccioso, si può sapere cosa sta architettando? Persino il vecchio Al Mondo non è riuscito a scoprire nulla, ma lui ce l'ha fatta?”


“Ah? Fratellone, hai davvero scoperto chi è stato?” Yun Xiao aveva un'espressione confusa: “Ma, non è mai uscito di casa in questi due mesi, questo, questo...”


“Marito mio, cosa sta cercando di fare Che'er?” anche Mu Yurou era altrettanto perplessa.


“Ora chiederlo non serve a nulla, continuiamo ad ascoltarlo.” Yun Qinghong guardò davanti a se, con le sopracciglia inarcate e stringendo sempre più forte i braccioli della sua sedia a rotelle.


Yun Che si voltò e disse, guardando negli occhi Numero Uno Al Mondo: “Fratello Al Mondo, siccome una ragazza appartenente alla vostra famiglia è stata quasi assassinata, sono sicuro che la vostra rabbia non si placherebbe neanche dopo aver pugnalato diecimila volte il colpevole fino a ucciderlo. Ma ora, devo chiedere a te e agli Anziani della Famiglia Al Mondo di restare calmi. Infatti, l'identità del colpevole è sconvolgente. Quando dirò il suo nome, potreste persino non credere alle mie parole.”


Yun Che fece scivolare lo sguardo su Yun Xinyue e lo fissò con decisione: “Uno dei mandanti del tentato omicidio di Yun Xiao e di Numero Sette Al Mondo non è altri che il prestigioso e rispettato figlio del Grande Anziano... Yun Xinyue!”


Quando Yun Che pronunciò le due parole “Yun Xinyue”, fu come se qualcuno avesse fatto scoppiare due bombe senza alcun preavviso. L'intera Arena fu avvolta dal silenzio, poi venne riempita da rumori così assordanti da far tremare il terreno.


Tuttavia, non erano esclamazioni o mormorii scioccati, ma... risate assordanti.
                                


                                



