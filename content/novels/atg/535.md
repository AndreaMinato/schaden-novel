---
weight: 535
title: Capitolo 535 – Il Volere Della Famiglia Yun
pubDate: 2025-02-03T07:52:46.837Z
tags:
    - atg
---


<strong>Capitolo sponsorizzato!!! Grazie Alessandro!!! 0 in coda, 0/10 donazione</strong>


<strong>-Alstor</strong>






<strong>**ANNUNCIO** Come regalo di Natale dal 14 dicembre al 7 gennaio i capitoli saranno a metà prezzo, cioè cinque euro l'uno</strong>


<strong>**ANNUNCIO**</strong> <a href="https://docs.google.com/forms/d/e/1FAIpQLSeKWb4fSxiymFLxQXb_Apg57d-VU2BZ73bmQmvc9SwJe4kBRw/viewform">Cliccate qui per compilare il questionario! Fatelo entro domenica e potrete vincere una delle tre copie autografate de Il Demone Contro il Cielo messe in palio!</a>






La forza misteriosa di quella strana ragazzina era davvero spaventosa. Avrebbe potuto sicuramente bruciare un Signore all'istante, senza neanche doversi impegnare. Ma quell'attacco non avrebbe potuto uccidere istantaneamente Yun Che neanche se non si fosse basato sul fuoco. I diciotto mesi d'inferno che aveva trascorso nell'Arca Primordiale Misteriosa temprando il suo corpo non erano stati sprecati. Jasmine stessa aveva detto che ora il corpo di Yun Che, in quanto a resistenza, non era inferiore a quello di un Monarca di basso livello e che anche la velocità della sua guarigione spontanea era superiore a quella di un Monarca.


Ma “non avrebbe potuto uccidere istantaneamente” è diverso da “non avrebbe potuto uccidere”. Con un così enorme divario tra le loro forza misteriosa, per lei fare a pezzi Yun Che sarebbe stato un gioco da ragazzi.


Ma aveva attaccato con una Energia Misteriosa infuocata, perciò naturalmente non avrebbe mai potuto rappresentare una minaccia per Yun Che. Quando il mare di fiamme lo aveva avvolto, si era nascosto in mezzo al fuoco e aveva occultato la sua aura con il Fulmine Nascosto, poi era atterrato e aveva scavato sottoterra... salvandosi per un soffio.


Se non fosse stato per il Fulmine Illusorio, anche se avesse avuto centinaia di vite a disposizione sarebbe comunque morto.


“Sta arrivando qualcuno da sud, sono più di dieci persone. Se non vuoi finire nei guai, vattene immediatamente.” lo avvertì Jasmine.


Yun Che si alzò in piedi, si ripulì i vestiti dalla terra e pensò all'accaduto, leggermente spaventato... tre giorni dopo si sarebbe tenuta la Grande Cerimonia della Piccola Imperatrice Demoniaca. Inizialmente, aveva pensato di fare un po' di pratica con il Fulmine Illusorio per abituarsi a usarlo, ma questo lo aveva quasi portato alla morte. C'erano ancora molte cose che voleva fare alla Cerimonia. Se fosse morto in quel modo, non avrebbe ottenuto giustizia.


Yun Che nascose la sua aura, evitò le persone che erano venute a indagare e tornò nella Città Imperiale dei Demoni. Lungo la strada mantenne alta la guardia, viaggiando molto più lentamente. Quando finalmente arrivò alla tenuta della Famiglia Yun, il cielo stava già cominciando a schiarirsi. A quell'ora, alcuni membri della Famiglia Yun stavano già lavorando indaffaratamente... era quasi giunto il giorno della Grande Cerimonia. La Famiglia Yun si stava preparando molto seriamente, perché era probabile che quell'evento avrebbe determinato il futuro della Famiglia.


Yun Che tornò nella sua stanza e si addormentò subito. Non raccontò a nessuno di quella sua “emozionante avventura”. In fin dei conti, era andato a fare una passeggiata nel cuore della notte e aveva visto una ragazzina completamente nuda... non era esattamente qualcosa che sarebbe stato entusiasta di spiegare nel dettaglio.


…....................


In un battito di ciglia, passarono tre giorni.


Non c'erano grandi differenze nella Città Imperiale dei Demoni, quel giorno, era soltanto molto più affollata. Ma anche una persona comune o persino qualcuno senza forza misteriosa avrebbe percepito che c'era qualcosa di diverso nell'aria.


Esattamente cento anni prima, la piccola Imperatrice Demoniaca si era seduta sul trono. In passato, ogni Imperatore Demoniaco aveva regnato per esattamente mille anni. Cento anni erano solo un decimo di quel tempo. Tuttavia, era diverso perché stavolta la cerimonia non celebrava un “Imperatore Demoniaco” ma la “Piccola Imperatrice Demoniaca”. E decine di anni prima, prima dei cento anni di regno della piccola Imperatrice Demoniaca, c'era stata la stessa strana atmosfera che aleggiava sulla Famiglia Reale Demone Illusorio.


Tutti immaginavano che, forse, quel giorno tutti i moti e i complotti preparati fra le ombre sarebbero esplosi... la Grande Cerimonia dei Cento Anni di Regno era l'occasione perfetta.


Quel giorno, era molto probabile che sarebbe successo qualcosa di grave nella Città Imperiale dei Demoni.


Yun Che si svegliò molto presto, aprì la porta della sua stanza e vide Yun Qinghong già in piedi al centro del cortile, che guardava in silenzio dei tralci di vite ormai secchi. Quando sentì la porta aprirsi, non si voltò ma disse in tono molto calmo: “Che'er, ti sei svegliato.”


Yun Qinghong era ricoperto di rugiada, evidentemente doveva essere lì da molto tempo. Semplicemente guardando alle spalle, Yun Che poteva intuire la sua serietà e il fardello che sentiva di trasportare... in quei giorni, si era preparato notte e giorno per la Grande Cerimonia. Anche solo vedendolo alle spalle, Yun Che poteva capire che non era affatto fiducioso di poter ottenere dei buoni risultati... anzi, era persino piuttosto pessimista.


I passi di Yun Che si interruppero e, dopo un breve istante di esitazione, rispose: “Padre, c'è una cosa che vorrei chiederti.”


Yun Qinghong si voltò e lo guardò: “Vuoi sapere perché io, tuo Padre, sono disposto a essere così leale alla Famiglia degli Imperatori Demoniaci?”


“Sì e no.” rispose Yun Che: “La Famiglia Yun è una delle dodici Famiglie Guardiane, è leale alla Famiglia degli Imperatori Demoniaci. È una missione che ci è stata tramandata dai nostri antenati. Il nonno e il precedente Imperatore Demoniaco erano come fratelli. Anche tu, mio Padre, e il piccolo Imperatore Demoniaco vi ritenevate fratelli. Anche solo da questo, si può intuire quanto la Famiglia degli Imperatori Demoniaci ci abbia sempre stimato. Ma... quando è salita al trono, la piccola Imperatrice Demoniaca ci ha puniti ingiustamente molte volte. Perdemmo il Nonno e i dieci Anziani più potenti della nostra Famiglia, eppure lei peggiorò ancora di più la nostra situazione. La nuova generazione della nostra Famiglia è molto più debole di quella delle altre perché lei ha scelto di punirci. E, ancora peggio, al giorno d'oggi la nostra Famiglia Yun è disprezzata e ritenuta indegna di essere una delle Famiglie Guardiane.”


“La piccola Imperatrice Demoniaca governa da cento anni e noi, la Famiglia Yun, da allora siamo considerati criminali senza poter alzare la testa e riabilitare il nostro nome. Questa è la ragione principale per cui la Famiglia Yun è caduta rapidamente in declino. E da quando tu, Padre, sei al potere, quasi tutto ciò che abbiamo fatto è stato per il bene della piccola Imperatrice Demoniaca e gli interessi della nostra Famiglia Yun sono passati in secondo piano! La piccola Imperatrice Demoniaca ha trattato la nostra Famiglia così duramente, eppure non solo non ti sei lamentato e non hai mai pensato di ribellarti, ma hai continuato a impegnarti con tutto te stesso per sostenerla. Ancora adesso. Io... non riesco davvero a capire.”


“La piccola Imperatrice Demoniaca non voleva dare la colpa di tutto ciò che è successo alla Famiglia Yun.” rispose Yun Qinghong, sospirando: “Ha dato la colpa alla Famiglia Yun perché non aveva altra scelta. E poi, gran parte di tutto questo è stato causato dalla nostra Famiglia Yun.”


“Perché il Nonno perse il Sigillo dell'Imperatore Demoniaco?” chiese Yun Che.


“Quella è stata soltanto la causa iniziale.” rispose Yun Qinghong: “La Famiglia Reale Demone Illusorio regna su tutti gli esseri viventi del Regno Demoniaco Illusorio e da sempre è protetta dalle Famiglie Guardiane. Ormai, è così da diecimila anni. Da allora, poiché la nostra Famiglia Yun possiede il Manico Profound la nostra forza complessiva è sempre stata superiore a quella delle altre Famiglie Guardiane e non siamo mai stati superati. Per questo motivo, siamo sempre stati la Famiglia Guardiana più rispettata dalla Famiglia Reale. Tuo Nonno, ai suoi tempi, era stato nominato Re dei Demoni e l'Imperatore Demoniaco stesso aveva ordinato che fosse considerato suo pari. Perciò, aveva una posizione più prestigiosa persino di quella dei Duchi! Era al di sotto di una sola persona e al di sopra di chiunque altro.”


“Che'er, se tu fossi stato un membro delle Famiglie Guardiane, sapendo che ci sarebbe sempre stato qualcuno al di sopra di te come ti saresti sentito? Saresti stato invidioso... inizialmente, avevamo lo stesso status ma un giorno un membro della Famiglia Yun è stato nominato Re dei Demoni, un onore e una ricompensa a cui anche le altre Famiglie Guardiane ambivano con tutte se stesse. Questo innalzò immediatamente la nostra Famiglia al di sopra di tutte le altre... come credi che si siano sentite? È naturale che siano nati invidia, rancore e anche molto odio.”


“... forse, cento anni fa le altre Famiglie Guardiane unirono le forze e misero sotto pressione la piccola Imperatrice Demoniaca?”


“Esatto.” rispose Yun Qinghong, chiudendo gli occhi: “Tuo Nonno era il nucleo della Famiglia Yun e i dieci Grandi Anziani erano le sue fondamenta. Perdere anche uno solo di loro sarebbe stato un duro colpo per la Famiglia. Ma da un giorno all'altro, perdemmo tutti loro. I ranghi più alti e più indispensabili della Famiglia Yun caddero improvvisamente. Inoltre, anche il Sigillo dell'Imperatore Demoniaco andò perso nel continente del Cielo Misterioso. Quelle Famiglie Guardiane invidiose della nostra Famiglia Yun ebbero finalmente l'occasione che attendevano da anni e spinsero gli abitanti della Città Imperiale dei Demoni a spargere la voce del 'crimine imperdonabilÈ della nostra Famiglia in tutto il Regno. L'intero Regno era indignato e accusò la nostra Famiglia Yun, al punto che sarebbe stato impossibile calmare il popolo senza punirci duramente.”


“Dietro tutto questo c'erano più di metà delle Famiglie Guardiane, guidate dalla Famiglia Helian. Ci sono due Famiglie che sono sicuro non abbiano partecipato, ovvero la Famiglia Mu da cui proviene tua madre e la Famiglia Al Mondo, che non ama creare problemi. Guidate dal Duca Huai, anche molte branche della Famiglia Reale criticarono la nostra Famiglia Yun dicendo che il nostro crimine era imperdonabile e che se non fosse stato per i nostri diecimila anni di fedeltà e impegno, sterminare la nostra intera Famiglia non sarebbe stato eccessivo... dev'essere stato allora che la famiglia del Duca Huai tradì la piccola Imperatrice dei Demoni. Dopotutto, il Sangue degli Imperatori Demoniaci era destinato a scomparire e lui sperava di poterli sostituire al potere.”


“Allora, la piccola Imperatrice Demoniaca era appena salita al trono quindi non aveva molto appoggio. Inoltre, è una donna. Dopo di lei, non ci sarebbero stati altri discendenti diretti degli Imperatori Demoniaci e, soprattutto, a causa della perdita del Sigillo dell'Imperatore Demoniaco non poteva coltivare le Storie del Mondo Ardente del Corvo Dorato e possedere la forza di una vera Imperatrice Demoniaca... Era in una posizione così delicata da essere paragonabile al dover camminare su un sottile strato di ghiaccio, così non poté che punire la nostra Famiglia Yun. Tuttavia, non uccise mai nessuno di noi. Si limitò a ridurre per cento anni le risorse a nostra disposizione e a vietarci di entrare nella Valle del Fulmine e del Fuoco del Corvo Dorato, indebolendo molto la nostra nuova generazione... ma questa nostra stessa debolezza divenne il nostro scudo. Siccome eravamo così deboli da non poter rappresentare una minaccia, i nostri nemici ci lasciarono in pace.”


“Capisco...” Yun Che annuì lentamente con il capo.


“Che'er, devi ricordare una cosa.” disse seriamente Yun Qinghong: “Il primo Imperatore Demoniaco salvò la vita agli antenati della nostra Famiglia. Se non fosse stato per lui, la nostra Famiglia sarebbe stata annientata diecimila anni fa. Abbiamo giurato che, finché la Famiglia degli Imperatori Demoniaci sopravviverà, noi non penseremo neppure per un istante di tradirla! E anche da oggi in poi, manterremo per sempre la parola!”


“Ma noi proteggiamo la Famiglia degli Imperatori Demoniaci! Coloro che hanno ereditato il Sangue del primo Imperatore! Non quegli sporchi Duchi nelle cui vene scorre solo qualche goccia del suo sangue! Anche se la piccola Imperatrice Demoniaca è una donna, è una discendente diretta degli Imperatori Demoniaci. Dato che è lei al trono, è anche la vera Imperatrice Demoniaca! Finché sarà al potere, la nostra Famiglia Yun farà tutto ciò che è in suo potere per proteggerla fedelmente.”


“Ma...” la voce di Yun Qinghong divenne più grave e il suo sguardo divenne glaciale: “Se fosse davvero costretta ad abdicare, e se qualche sporco Duca diventasse Imperatore Demoniaco, allora la missione della nostra Famiglia Yun terminerebbe. A quel punto, saremmo noi stessi a voler lasciare le dodici Famiglie Guardiane! Non abbiamo bisogno di un titolo concesso da un ramo secondario della Famiglia Reale!”


Yun Qinghong era tremendamente serio. Nei suoi occhi, Yun Che riconosceva una forte determinazione. Yun Che annuì a fondo: “Padre, capisco. Anche se non sono cresciuto qui, il sangue della Famiglia Yun scorre nelle mie vene e, soprattutto, vi scorre il sangue dei Patriarchi. Non disobbedirò al volere della Famiglia Yun!”


“Mn.” Yun Qinghong annuì, sorridendo, e l'espressione sul suo volto si rilassò.


Yun Che lo guardò negli occhi e esitò per qualche istante, ma alla fine chiese comunque: “Quel Duca Huai, è davvero così potente? Dalla tua espressione, sembra che tu sia molto preoccupato.”


Yun Qinghong sospirò debolmente: “Un mese fa dovresti aver notato la loro presunzione e malvagità. Quel giorno, Helian Peng stesso ha detto che metà delle Famiglie Guardiane si sono già schierate con il Duca Huai. Fra i vari Clan dei Duchi Reali, oltre il sessanta percento si è unito per sostenere il Duca Huai e proporlo come nuovo leader. Hanno radunato moltissimi esperti da tutte le loro Famiglie e da tutte le regioni più remote del Regno Demoniaco Illusorio. Con così tanto potere, ovviamente il Duca Huai ha potuto fare tutto ciò che voleva. Ma la piccola Imperatrice Demoniaca non è una persona dall'influenza trascurabile. Non ha mai agito contro il Duca Huai, pur conoscendo bene le sue ambizioni. Questo non perché non volesse o non osasse, ma perché non ha potuto. Se avesse davvero agito, difficilmente avrebbe avuto successo. Al contrario, avrebbe fornito al Duca Huai un'ottima scusa per metterla sotto pressione e attaccarla. D'altro canto, anche se il Duca Huai ha abbastanza potere da essere sicuro della sua vittoria non ha ancora agito, principalmente perché non ha avuto una scusa per farlo.”


Yun Che: “...”


“Patriarca, siamo tutti pronti. Aspettiamo soltanto i suoi ordini.”


Fuori dalla grande porta del cortile, un uomo parlò con una voce seria e rispettosa. Era il Grande Anziano Yun Waitian.


Yun Qinghong corrugò la fronte e rispose: “D'accordo! Radunatevi tutti nella sala principale, partiremo per la Sala Imperiale fra quindici minuti!”


“Sì! Ai suoi ordini, Patriarca!”


“Che'er, vai a svegliare Xiao'er. Faremmo meglio ad andare.” Yun Qinghong sollevò lo sguardo al cielo, come per domandare ai Cieli su cosa avrebbero fatto accadere quel giorno.
                                


                                



