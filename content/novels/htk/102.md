---
weight: 1020
title: Capitolo 102 – Un membro d'élite dopo l'altro
pubDate: 2024-05-14T14:41:47.868Z
tags:
    - htk
---

Capitolo regolare,
0 capitoli in coda, 0/5
-Schadenfreude

La prima principessa sembrò sorpresa vedendo la bottiglietta viola tra l'erba. All'improvviso le venne quasi da ridere; questo piccolo re non era così importante, ma aveva un temperamento orgoglioso.

Tuttavia, un istante dopo, la principessa si ricompose.

Non si era sentita così impotente dal suo dodicesimo compleanno, quando la domestica che la serviva da anni era stata uccisa da suo fratello. Da allora, a parte la sua espressione fredda e impassibile, mostrare qualsiasi altra emozione sarebbe stato un lusso per lei. Non importava dove si trovasse o che occasione fosse, si ricordava sempre di mantenere la calma di fronte ai suoi sottoposti.

Solo questo genere di espressione l'avrebbe fatta sembrare potente e chi avesse osato sfidarla avrebbe tremato di paura.

Dio le aveva dato una posizione importante e intelligenza, ma le aveva negato il diritto di vivere in salute. Ogni giorno a mezzanotte un dolore senza fine l'avrebbe tormentata... Tuttavia, anche dopo che il medico reale aveva detto che le sarebbero rimasti solo sei mesi da vivere, non aveva comunque mostrato il suo dolore. Anche quando era da sola nel palazzo, non si era rilassata.

Ma oggi era successo.

In quell'istante, lo sguardo assonnato di quel piccolo re sotto il sole aveva rispolverato e scoperto ricordi distanti, e quella scena le aveva ricordato di un pomeriggio di molti anni fa, anch'esso nel periodo autunnale... non sapeva perché, ma per la prima volta aveva messo da parte il suo travestimento e aveva giocato con questo re come una bambina. Per la prima volta aveva rivelato troppe espressioni a lei estranee di fronte a lui e alle sue guardie nascoste.

Che fosse l'indulgenza di una volta prima della sua morte?

La principessa batté piano le dita sulla tavola di pietra.

Abbassò lo sguardo.

Osservò la bottiglietta viola che Fei aveva gettato a terra. Giaceva silenziosamente tra l'erba, il liquido al suo interno brillava.

Esitando per un secondo, all'improvviso ebbe un'idea bizzarra.

Si piegò per raccogliere la bottiglietta, la scosse per diverse volte e guardò il liquido viola misterioso dentro la bottiglietta. Poi la stappò, la annusò gentilmente e ne apprezzò la lieve fragranza. Dopo averla inalata, ebbe una sensazione di tranquillità senza precedenti.

La principessa Tanasha ritappò la bottiglietta silenziosamente, ma pensò: <em>'Che funzioni davvero?'</em>

"Un folle così rozzo. Sua altezza reale, perché non l'ha ucciso?"

Risuonò una voce nel suo orecchio.

Allo stesso tempo una fiamma viola squarciò l'aria all'improvviso e un istante dopo la fiamma si radunò, una splendida ragazza con un abito color porpora apparì dal nulla e arrivò a fianco di Tanasha.

Era una donna prosperosa dalle gambe sottili e la pelle perfetta; i lineamenti del suo viso erano raffinati e il suo sguardo seducente poteva ammaliare qualunque uomo. Non indossava un'armatura, solo del tessuto; ovviamente era molto sicura del suo potere. I suoi lunghi capelli viola erano legati in una coda di cavallo, simili ad una cascata che scorreva liberamente sulla sua schiena. Portava una spada corta verde e sottile dalla forma particolare che non aveva una guaina...

Se Fei fosse stato qui, sicuramente sarebbe rimasto sorpreso. Almeno a giudicare dal modo in cui era comparsa e dal suo odore, questa ragazza di 16-17 anni doveva essere un membro d'élite misterioso.

"Teniamolo, è ancora utile. Non possiamo pescare senza un'esca."

Nell'istante in cui la ragazza vestita di viola comparì, la prima principessa Tanasha tornò alla calma di prima, socchiuse gli occhi e poi iniziò a picchiettare sulla tavola di pietra. Questa era la sua abitudine. Quando iniziava a riflettere, avrebbe iniziato istintivamente a battere le dita, a volte velocemente altre volte lentamente. Sembrava che le sue mani avessero il potere di spaventare le persone. A San Petersburg, tutti quelli che la temevano chiamavano questo battito ritmico il Dito della Morte.

Dopo molto tempo, la prima principessa aprì gli occhi e chiese: "Ziyan, dimmi, cos'hai scoperto?"

"Ho solo trovato una pila di spazzatura inutile. Non è arrivato nessuno dei seguci."

Rispose piano la ragazza di nome Ziyan.

Aveva notato che la principessa non voleva parlare del piccolo re, così non aveva continuato a discutere di lui. Dopotutto, figure poco importanti come lui non erano diverse da un granello di polvere ai suoi occhi, così non le importava parlare di lui. Come una fenice divina non avrebbe avuto nessun contatto con i vermi a terra, Ziyan non credeva che la principessa avrebbe interagito ulteriormente con il piccolo re.

"Nessuno? Eheh... impossibile."

Le sue dita sottili e bianche battevano con uno strano ritmo, colpendo lievemente il tavolo di pietra, a volte lentamente, a volte velocemente e poi il suo sguardo blu come l'oceano mostrò sdegno: "Lo conosco, non si lascerebbe sfuggire un'occasione del genere. Mi vuole morta alla follia, così sicuramente i suoi cani ubbidienti saranno già qui."

La ragazza vestita di viola si accigliò lievemente e poi le venne in mente qualcosa. Era perplessa: "Sua altezza intende dire che hanno usato qualche tipo di tecnica per evitare che li individuassi? Com'è possibile? Nessun guerriero stellare può sfuggire alla ricerca del mio artefatto divino, la Visione Celeste. A meno che non abbiano mandato dei membri d'élite lunari, ma i tre guerrieri lunari dell'Impero Zenit sono tutti nella capitale adesso."

"In questo mondo niente è assoluto. Forse ha trovato un modo per aiutare i suoi seguaci ad evitare di essere scoperti dalla Visione Celeste o forse ha reclutato un nuovo membro d'élite lunare, o forse ha altri modi per uccidermi... Alla fine attaccherà sicuramente, non c'è dubbio."

"Allora cosa dovrei fare?" La ragazza vestita di viola accettò la valutazione della principessa. In effetti nessuno osava dubitare di questa fragile donna, perché non si era mai sbagliata finora.

"Aspetta."

Il dito della Morte iniziò a battere con il suo ritmo particolare e i suoi occhi blu brillarono: "Qualunque cosa spera che io faccia, la farò. Sappiamo entrambi che in questo tipo di battaglie importa solo avere più assi nella manica dell'altro... Solo che temo che non rimarrà molto di questa povera Chambord dopo questo scontro."

"Quel piccolo re arrogante è stato così scortese, anche se distruggessimo l'intera città, sarebbe come fargliela passare liscia." Ziyan era fredda come un iceberg, completamente noncurante nei confronti delle vite degli altri. Aveva visto innumerevoli persone morire. In questo mondo caotico, gli esseri umani erano insignificanti come il fango e nessuno meritava la sua compassione.

"Non parliamone più. Hai lavorato sodo recentemente, vai a riposarti. D'oggi in avanti non dovrai più attivare Visione Celeste. Preparati e tra tre giorni verrà tutto alla luce."

"Ma..."

Ziyan voleva ancora aggiungere qualcosa, ma sua altezza aveva chiuso gli occhi e aveva fatto cenno di andare, così non ebbe altra scelta se non fermarsi. Abbassò la testa e pi una fiamma viola esplose nell'aria senza emanare calore. Quando svanì, così fece anche la ragazza.

La principessa Tanasha si alzò e si diresse verso la sua stanza.

Nessuno lo aveva notato, ma ora aveva afferrato la bottiglietta della pozione viola.

.....

Allo stesso tempo.

Nella casa degli ospiti di Chambord, in un cortile di pietra relativamente isolato.

"Sua altezza, dopo che quelle donne sono entrate nelle montagne posteriori di Chambord, non ne sono più uscite. Ho notato che ci sono molte guardie vicino alla prigione nella montagna posteriore di Chambord. Il livello della sicurezza è molto elevato, e sarà molto difficile entrarci senza allertarli. Temo che cercare di entrarci imprudentemente possa spaventare il nemico e ostacolare il suo piano. Perciò ho mandato un po' di soldati a monitorare la situazione nelle regioni periferiche e sono tornato personalmente a farle rapporto."

Il soldato era stato mandato a seguire Elena e la sacerdotessa Akara, e ora stava aggiornando in ginocchio il principe biondo Aobina del paese Thrace.

"Ho ottenuto informazioni anche sull'identità del grassone pelato. È il guardiano Oleg di Chambord, al momento uno dei sottoposti preferiti del re. È un guerriero ad una stella ed è solo una figura minore... La cosa strana sono le origini misteriose di quelle donne; sembra che nessuno a Chambord sappia da dove provengano, né sono apparse in città in passato." Riferì la guardia.

"Sono andate nella montagna posteriore... strano!" Il naso a becco di Aobina andò su e giù un po' di volte e poi richieste: "Sono tutti scomparsi nella montagna posteriore? Nessuno ne è uscito nel frattempo, vero?"

"No sua altezza reale."

"Va bene, allora va bene. Vai a schierare altri soldati in tutte le vie nell'area della montagna posteriore. Fammi immediatamente rapporto quando appariranno."

Aobina pensava che queste donne probabilmente non provenivano da un'organizzazione troppo potente. Anche se la loro forza era fuori dal comune, i loro abiti sembravano un po' poveri e le loro armature erano fatte per lo più in pelle di bestia. A parte l'arco lungo a quattro stelle della splendida bellezza dai capelli rossi, non avevano nient'altro di straordinario.
Forse erano una squadra di mercenari che veniva da lontano, ingaggiata dal giovane re di Chambord per mantenere l'ordine durante la cerimonia. Aobina non era troppo preoccupato delle eventuali conseguenze che ci sarebbero state dopo averle derubate dell'arco. Inoltre queste ragazze erano tutte davvero splendide, se avesse trovato un modo per catturarle, avrebbe potuto tenerle per sé o donarle a famiglie aristocratiche di San Petersburg.

Decise che sarebbe intervenuto non appena queste ragazze fossero ricomparse e prima avrebbe ottenuto quell'arco dorato a quattro stelle prima di compiere la sua vera missione. Con quell'arma straordinaria, sarebbe stato più sicuro di poter finire la missione di cui si sarebbe dovuto occupare tra tre giorni.

La guardia ricevette il suo ordine e uscì velocemente dal cortile di pietra.

In quel momento tornò la guardia di nome Okocha che Aobina aveva mandato prima ad indagare sul misterioso esperto che era volato per Chambord. Si avvicinò velocemente ad Aobina, si inginocchiò e riferì: "Sua altezza, il misterioso membro d'élite si è recato nel palazzo di Chambord e non ci sono stati movimenti da allora. Ho aspettato e cercato per quasi metà giornata e ancora non ho notato eventi insoliti. Però la guardia della prima principessa Susan ha visitato il palazzo e ha scortato il re Alexander dove risiede il gruppo dell'emissaria dell'incoronazione... sospetto che quel misterioso esperto sia il re Alexander stesso."

"Alexander? Impossibile." Aobina rimase scioccato per un secondo, ma presto scosse la testa e rispose: "Può arrivare al massimo a tre stelle quell'idiota. Anche se non so come da idiota sia passato ad un guerriero a tre stelle, è impossibile che arrivi a quattro stelle in soli tre o quattro giorni. Anche il Dio delle Arti Marziali Maradona non si allenerebbe così velocemente."

Fermandosi per un secondo, Aobina fece segno ad Okocha di congedarsi.

Si accigliò e rifletté per un momento mentre mormorava tra sé e sé: "Sembra che questo misterioso esperto sia l'Asura di Ghiaccio, l'uomo che la principessa Tanasha ha piantato nel palazzo. Dev'essere già informata... ma ha mostrato apposta questo suo asso nella manica... Perché?"

Aobina non poteva permettersi di esitare minimamente.

Sapeva molto bene quali risorse aveva a disposizione la principessa.

Anche se era sempre arrogante e sicuro della sua intelligenza, e in effetti aveva qualche trucco astuto in serbo, sapeva molto bene di essere in grado solo di ingannare le persone normali. Non poteva competere con la principessa Tanasha che era conosciuta come l'Asura di Ghiaccio e la Dea della Saggezza nell'intero regno. Non avrebbe potuto nemmeno farla accigliare lievemente. Non dubitava che, finché la principessa avesse voluto, avrebbe potuto escogitare in un attimo cento modi per ucciderlo all'improvviso senza che lo scoprisse.

"Fortunatamente stavolta qualcuno si occuperà di lei e io farò solo delle commissioni."

Dopo che smise di pensare all'Asura di Ghiaccio, l'attenzione di Aobina tornò al piccolo re di Chambord. Anche se non era d'accordo con la valutazione della guardia Okocha, era un tipo che sarebbe rimasto sempre cauto e in allerta. Dopo aver riflettuto per un secondo, disse ad una guardia robusta e molto alta al suo fianco: "Trova un'opportunità per mettere alla prova la forza di Alexander. Non esagerare, ritirati dopo averlo costretto a mostrare la sua vera forza. Risparmialo, ha ancora la sua utilità."

La grossa guardia accettò e una sfera di fiamme gialle si accese sotto i suoi piedi. Il suo enorme corpo iniziò a sprofondare lentamente nel suolo e alla fine scomparì nel pavimento di pietra senza lasciare la minima traccia.

Un altro membro d'élite.


