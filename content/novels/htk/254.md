---
weight: 254
title: Capitolo 254 - Vuoi fare un duello?
pubDate: 2024-05-20T22:41:47.898Z
tags:
    - htk
---

“Ah… la vita è come uno spettacolo, tutti vogliono recitare il meglio possibile. Quando la recita finisce, solo il migliore verrà ricompensato!”

Vino, una coppa, un ventaglio e un abito dorati… Una figura era nascosta tra le nuvole cupe. Era il poeta viaggiatore numero uno di Zenit, Matt Razi. Come se si stesse vantando delle sue tecniche, aveva detto quelle parole ad alta voce mentre beveva il vino delizioso.

C’era una figura magra accanto a lui. Indossava un abito marrone e stava fissando la battaglia sotto in silenzio.

“Questo piccoletto. Ahahahahah, interessante. Il tipo con la maschera è il re di Chambord? Eh, la sensazione è davvero diversa e il suo stile di combattimento pure. Lancia incantesimi all’istante… non proprio, ma simile… interessante, non ho incontrato da tanto tempo qualcosa di così strano… Vecchio, puoi dire qualcosa? Anche se non vuoi ascoltarmi, almeno puoi farmelo sapere.” Disse intenzionalmente Matt Razi.

La figura magra si girò e lo guardò.

“Quando quella persona nel palazzo sarà curata?” Matt Razi bevve un sorso e continuò a cercare un buon argomento di conversazione.

“Non ne sono sicuro.”

“Davvero? Non lo sai nemmeno tu?”

“Sì.”

“Ehi, ci conosciamo da tempo. Potresti rispondermi come se non fossimo estranei?”

“Va bene.”

“...”

…..

Al sesto piano di un edificio, Paris era di fronte ad una finestra e mormorava con un lieve sorriso: “Eheheh, sembra che abbia altri segreti. Ha un mago del genere sotto la sua ala? O è lui il mago? Che mago terrificante… Può lanciare palle di fuoco equivalenti all’attacco di un guerriero a sei stelle. Così probabilmente è già un mago a sei stelle.”

Dietro di lei c’era un tavolo con dei vini e c’era un uomo seduto vicino.

Questa persona indossava un abito normale, ma sembrava eccezionale. I suoi lunghi capelli neri erano legati da una fascia rossa e svolazzavano al vento. La sua pelle era liscia e bianca, il suo naso aveva una bella forma, i suoi occhi erano brillanti e le sue sopracciglia erano taglienti e valorose… ogni aggettivo per descrivere la bellezza sarebbero stati sufficienti a descrivere solo lo 0,01% del suo fascino. Sporse una mano e afferrò piano una coppa di vino.

La coppa conteneva vino di massima qualità, l’aroma dava un’aura surreale alla stanza.

Tuttavia il vino non era per un umano, ma per un cane.

Un cagnolino che aveva perso entrambe le zampe posteriori riposava nelle braccia di quest’uomo di bell’aspetto. Leccava il vino dalla coppa mentre ogni tanto guardava il suo proprietario e guaiva per l’entusiasmo. Non era un cane di razza rara; per strada si potevano trovare cani randagi dall’aspetto migliore.

“Ehi, rallenta, non avere fretta!” Il giovane accarezzò il cane e sorrise; sembrava che stesse parlando con un vecchio amico.

Dietro il giovane, c’era Granello con la sua armatura metallica. Il suo corpo era dritto come una lancia e si stava guardando attorno in allerta; la sua mano non lasciava l’impugnatura della spada.

Eccetto per Granello, c’era un’altra persona con una postura simile.

Tuttavia era accanto a Paris.

La sua armatura dorata non sembrava troppo appariscente su di lui vista l’aura lieve che emanava occasionalmente. Era Chris-Sutton, il decimo Cavaliere della Giustizia del palazzo imperiale. Stava fissando Paris come se fosse la sola persona nella stanza, premura, amore, le emozioni che un uomo avrebbe nutrito nei confronti di una donna si riflettevano tutte nei suoi occhi.

“Ehi, Chris. Non puoi guardare Paris in un modo un po’ diverso? È troppo nauseante. Oka e io stiamo per vomitare.” L’uomo di bell’aspetto che stava giocando con il cane invalido scoppiò a ridere.

Era davvero noncurante.

Il cane che aveva perso le due zampe posteriori si chiamava Oka ed era lo stesso nome dell’uomo.

Oka Dominguez.

Il secondo principe di Zenit, uno degli uomini più influenti sotto l’imperatore Yassin.

“Oh… va bene!” Sutton si girò e si nascose dalla vista di Dominguez usando il mantello. In questo modo il principe e il cane non avrebbero visto più le sue espressioni.

Questa scena lasciò senza parole Dominguez, che si tamburellò la fronte con esasperazione.

“Oka, non vieni qui a vedere come sta combattendo il nostro amico? È davvero interessante!” Paris fece un cenno a Dominguez. Il suo atteggiamento era così tranquillo che sembrava stesse parlando ad un amico e non al principe di un impero.

“Tutte queste battaglie sono solo noiose. Puoi godertele da sola. Sono stanco e mi farò un sonnellino! Fatemi sapere quando è finita!” Dopo aver detto questo, Dominguez appoggiò le braccia e la testa sul tavolo, non gli importava affatto della sua immagine. “Davvero, sono un principe e dovrei dormire nel mio palazzo con ogni tipo di bellezze. Ora mi trascinano qui a guardare un combattimento… Noioso…” Mormorò.

Tuttavia, dato che era così bello, anche la sua posizione noncurante e svogliata era molto attraente.

Il cagnolino Oka tra le sue braccia era ubriaco per via del vino. Chiuse gli occhioni, sembrava un alcoolizzato.

Il principe e il cane si addormentarono nonostante il fragore dei combattimenti.

…..

“Tu… codardo! Spazzatura! Se hai l’onore di un mago, fermati e duella con me!”

Il capo della Lama di Sangue era così infuriato che stava per vomitare sangue.

Stava inseguendo il mago con la maschera misteriosa, ma il nemico aveva cambiato il suo punto di vista riguardo alla professione di mago.

Il suo avversario era astuto come una volpe. Non aveva intenzione di combattere contro di lui, stava correndo sugli edifici che stavano andando a fuoco. Era super veloce, dava fuoco ad altri edifici e poteva lanciare palle di fuoco per uccidere i maghi della Lama di Sangue che stavano cercando di evocare dell’acqua per spegnere incendi. Aspetto ancora più scioccante, ovunque passasse si sollevavano lingue di fuoco. Presto l’intero quartier generale fu avvolto dalle fiamme.

Era inutile!

Queste fiamme magiche erano difficili da estinguere.

Gradualmente i mercenari della Lama di Sangue iniziarono ad arretrare mentre l’incendio aumentava di dimensioni e il vento lo alimentava.

“Formate dei gruppi e proteggete gli edifici più importanti! Che tutti i maghi elementali dell’acqua spengano il fuoco!” Risuonò il ruggito del capo della Lama di Sangue. “Rimanete in posizione ancora per un po’, i soldati imperiali presto saranno qui!”

“Fermo! Hai macchiato l’onore di tutti i maghi! Codardo!” Gridò il capo mentre continuava ad inseguire Fei che stava causando ancora più caos.

Lasciare che un mago a sei stelle lanciasse liberamente incantesimi nel quartier generale sarebbe stato un suicidio.

C’erano pochi maghi a sei stelle a San Petersburg ed erano figure prestigiose e famose. La Lama di Sangue aveva cercato di intrattenere rapporti amichevoli con loro usando doni. Anche se non erano riusciti a renderli degli alleati, non c’erano ostilità tra di loro. Inoltre questi maghi tenevano alla loro immagine e non si sarebbero comportati in questo modo. La persona di fronte a lui sembrava più un ladro.

“Chi è questo diavolo che può lanciare incantesimi all’istante?”

“Che sia…”

Gli venne in mente il suo peggior nemico e la sua espressione divenne fredda.

In quel momento…

“Vuoi duellare con me?”

Il mago all’improvviso si fermò su una statua da guerriero e le fiamme sotto i suoi piedi iniziarono subito a bruciare la scultura; era un fuoco così terrificante che sembrava potesse ridurre qualsiasi cosa al mondo in cenere. Il mago rise: “Ahahah, va bene. Ti darò questa opportunità. Se potrai ricevere questo attacco, me ne andrò subito!” Dopo aver detto questo, la sua maschera misteriosa si increspò.

Una magnifica ondata di energia elementale si diffuse dal suo corpo.

Come se tutte le fiamme nell’area avessero sentito il suo richiamo, iniziarono a bruciare ferocemente verso di lui.

Con un’espressione seria, il capo della Lama di Sangue concentrò il suo potere e aspettò l’attacco avversario. Sapeva che sarebbe stato di livello superiore e tutti i suoi muscoli si tesero; era così concentrato che la sua energia da guerriero, il suo potere spirituale e la sua forza fisica erano in perfetta armonia. Era pronto ad affrontare il colpo.



