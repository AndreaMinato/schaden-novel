---
weight: 8191
title: Capitolo 819 - È Arrivato il Castellano (prima parte)
pubDate: 2025-10-27T09:37:50.599Z
tags:
    - htk
---


Capitolo sponsorizzato, ringraziamo Matteo!
17 capitoli in coda totali (Matteo),
0/1 sponsorizzazioni 1 euro a capitolo,
-Schadenfreude


Dato che il capo dell'Ufficio delle Lettere era disposto a farsi avanti e occuparsi della situazione, per Kane era la soluzione ideale. Sapeva che a Talon nessuno poteva rivaleggiare con Fei, quindi non era per niente preoccupato.
Si girò quindi e diede alcuni ordini. Le guardie e i dipendenti della Fonderia Alchemica erano elettrizzati; divisero la folla e presidiarono finestre e porte, impedendo a chiunque di andarsene.


Finalmente era giunto il momento di sfogare la loro frustrazione.


Anche se il direttore Kane era calcolatore e raramente commetteva errori, non emanava un’aura tirannica. Di fronte alle provocazioni della bottega Filo di Lama, aveva continuato a cedere e a conservare le forze. Anche se sembrava la decisione corretta, era frustrante.


Questo giovane dai capelli neri e vestito di bianco era un mistero per loro, ma il suo stile diretto e autoritario li riempiva di euforia.


A questo punto, quasi tutti potevano intuire che la posizione di Fei alla Fonderia Alchemica era superiore a quella del direttore Kane. Molti avevano già cominciato a supporre che quel giovane potesse essere il misterioso proprietario dell’attività.


Dato che la situazione era cambiata drasticamente, il vecchio e calvo Glazer si sentiva a disagio.


"Questo... eheh, amico, non c'è bisogno di creare tutti questi problemi. Se disturbiamo il Castellano, potrebbero persino coinvolgere le forze militari. Non sarebbe un bene per nessuno dei due. Oggi, siamo stati noi della bottega Filo di Lama ad essere troppo imprudenti e compenseremo tutti i danni che abbiamo causato. Che ne direste di chiuderla qui?"


Anche se Glazer era furioso, non poteva far altro che trattenere le sue emozioni e sottomettersi a Fei.


Per questa vecchia volpe, la dignità non aveva valore. Era vissuto a lungo in questo mondo freddo governato dalla legge della giungla e sapeva quando doveva essere arrogante e quando doveva essere accomodante. Si era reso conto all'istante che quel giovane apparso all'improvviso era molto più potente di chiunque fosse dalla sua parte, quindi era meglio per lui fingere di essere gentile. Poteva poi tornare indietro e ripianificare la sua strategia.


Prima o poi si sarebbe vendicato di quel giovane e con gli interessi.


Tuttavia, Fei non lo degnò nemmeno di uno sguardo.


Questa volta, tutti tra il pubblico capirono cosa stesse succedendo. Si resero conto che il giovane non ignorava Glazer per paura, ma era il suo modo per dire: 'Ma chi cazzo sei? Non sei degno di parlare con me!'


Vedendo questo, quasi nessuno riuscì a trattenere le risate. Glazer era uno dei tiranni della città ed era sgradito per la maggior parte della gente. Finalmente era stato umiliato, e le persone che erano state una volta vittime dei suoi soprusi erano tutte entusiaste.


Glazer non poteva farci nulla, e dovette ingoiare il rospo. Mostrò una serie di emozioni contrastanti, voleva fare a pezzi Fei e divorarlo. Tuttavia, trattenne tutto e sorrise, cercando di mostrare a Fei il suo lato gentile.


Dopotutto, un uomo saggio non agiva in modo irrazionale e non cadeva in trappola.


"Ah!... Roar!" In quel momento, il gigante dietro Glazer non riuscì più a trattenersi.


Scatenò completamente la sua energia da guerriero a sei stelle e le fiamme avvolsero il suo corpo come se stesse bruciando. Afferrò con noncuranza un'arma dal pavimento, e la lama, fatta da ferro purificato, si ridusse all’istante in liquido nero rossastro. Mentre il resto dell’arma gocciolava per terra accompagnata da fumo verde, apparirono dei buchi neri nel pavimento di pietra.


Molta gente ne fu scioccata e la folla sussultò. Per la gente comune e i guerrieri di basso livello, questa scena era persino più terrificante della pressione invisibile che emanava Fei.


Dopodiché l’uomo forzuto sogghignò e provocò: "Il signor Glazer è disposto a sistemare la questione con te e dovresti ritenerti fortunato. Perché stai facendo l’arrogante? Ho visto persone più arroganti di te, e sono state tutte arrestate e catturate.
Indovinate cosa è successo? Hanno perso gli arti e sono stati anche castrati. Alla fine imploravano pietà come poveri cani. Se non vuoi morire in modo orribile, lasciaci andare immediatamente e finirà qui! Uh!”







