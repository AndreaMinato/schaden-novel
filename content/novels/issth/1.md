---
weight: 1
title: Capitolo 1 - L’Allievo Meng Hao
pubDate: 2025-03-17T11:17:34.732Z
tags:
    - issth
---


Lo stato di Zhao era una nazione molto piccola. Come altre piccole nazioni nel continente di Nashan, la sua gente ammirava il Grande Tang nelle Terre dell’Est, e similmente ammirava Chang’an. Non era solo il re a sostenere tale ammirazione, ma anche tutti gli allievi nello Stato di Zhao. Potevano vederlo, come se si trovassero in cima alla Torre di Tang nella capitale, così lontano.


Quell’Aprile non era né particolarmente freddo, né caldo in modo opprimente. Venti leggeri accarezzavano la terra, attraversando le dune di Qiang Di del Deserto del Nord, soffiando sulle terre del Grande Tang. Sotto il cielo al tramonto, sollevavano la polvere simile a nebbia, e poi, turbinando e piegandosi, raggiungevano il Monte Daqing nello Stato di Zhao. Infine ricaddero su un giovane uomo che sedeva là sulla vetta.


Era un uomo giovane e magro, che reggeva una fiasca e indossava una pulita tunica blu da allievo. Doveva avere tra i sedici e i diciassette anni. Non era alto e la sua pelle era scura, ma i suoi luminosi occhi risplendevano di intelligenza. E tuttavia, la sua intelligenza pareva nascosta dall'espressione accigliata del suo volto. Sembrava smarrito.


“Ho fallito di nuovo…”. Sospirò. Il suo nome era Meng Hao, uno studente qualsiasi della terra di Yunjie, che giaceva alle pendici della montagna. Anni prima, i suoi genitori erano scomparsi, e non avevano lasciato molto per quanto riguardava i beni. L’educazione era costosa, così era rimasto quasi del tutto privo di denaro.


“Per tre anni di fila ho sostenuto gli esami imperiali. In tutto quel tempo ho letto libri scritti dai saggi fino al punto di voler vomitare. Forse questa non è proprio la mia strada”. Pieno di disgusto verso sé stesso, rivolse lo sguardo in basso verso la fiasca, gli occhi attraversati da un’ombra scura.


“Il mio sogno di diventare un ufficiale e arricchirmi non fa che allontanarsi sempre più. Potrei benissimo scordarmi di provare a raggiungere il Grande Tang… com'è inutile essere uno studente”. Rise amaramente. Seduto sulla vetta silenziosa, fissando la fiasca nella sua mano, appariva sempre più sperduto. Iniziò a sentire paura. Cosa avrebbe fatto in futuro? Dove sarebbe andato?


Forse un ufficiale di alto rango si sarebbe interessato a lui, o magari qualche bella giovane. Oppure avrebbe continuato a sostenere gli esami, anno dopo anno?


Alle domande non c’era risposta. Non era che un adolescente, e quella sensazione di smarrimento lo aveva divorato come una gigantesca bocca invisibile. Si sentiva davvero spaventato.


“Anche gli insegnanti in città non guadagnano che pochi pezzi d’argento. Peggio che nella bottega di carpentiere dello Zio Wang. Se me ne fossi reso conto prima, avrei potuto apprendere da lui qualche trucco di carpenteria. Almeno, in tal caso, non sarei affamato come sono adesso”. Per un po’ rimase in silenzio.


“A casa non mi resta molto cibo o denaro. Devo all'Amministratore Zhou tre pezzi d’argento. Cosa farò?”. Sollevò la testa e guardò in alto verso il cielo, azzurro e immenso. Era così ampio che non poteva vederne i confini. In modo molto simile a come non riusciva a vedere il proprio futuro.


Dopo un po’, Meng Hao scosse la testa ed estrasse dalla tunica un frammento di carta. Lo lesse con cura, lo inserì nella fiasca, poi si alzò in piedi e la scaraventò giù dalla montagna.


Alla base della montagna vi era un largo fiume che durante l’inverno non congelava mai, e di cui si diceva che scorresse dritto verso il Grande Tang.


Meng Hao stette in piedi in cima alla montagna, osservando la fiasca che galleggiava sempre più lontano lungo il fiume. Rimase a fissarla senza battere ciglio. Per un momento, gli parve di intravedere sua madre, e la felicità della sua infanzia. La fiasca trasportava con sé i suoi sogni, i suoi desideri, e le sue speranze per il futuro.
Forse un giorno qualcuno l’avrebbe raccolta, aperta, e avrebbe letto il biglietto.


“Indistintamente da ciò che farò, che sia studiare o lavorare, io continuerò a vivere”. Quello era il suo carattere: intelligente e determinato. Se non fosse stato così, non sarebbe stato in grado di sopravvivere dopo la scomparsa dei genitori.


Sollevò la testa verso il cielo, lo sguardo cocciuto nei suoi occhi che cresceva in profondità. Era in procinto di scendere lungo la montagna.


In quell'esatto momento udì una debole voce provenire da una rupe nelle vicinanze. Il suono sembrava essere portato dal vento stesso. Mentre sfiorava le orecchie di Meng Hao, era quasi troppo debole per essere notato.


“Aiuto… aiuto…”


Meng Hao si fermò per un momento, sorpreso, poi ascoltò con cura. Mentre si concentrava, il suono della voce che chiamava aiuto crebbe di forza.


“Aiuto…”


Avanzò di pochi passi fin quasi a raggiungere la punta della rupe. Quando si sporse oltre il bordo vide una persona, il cui corpo sporgeva da un crepaccio a metà della roccia. Chiamò aiuto, con il viso pallido di paura e disperazione.


“Voi… voi siete Meng Hao, vero? Aiutatemi, Allievo Meng! Aiutatemi!” Era un ragazzo. Apparve sorpreso e felice non appena vide Meng Hao: aveva appena trovato felicità in una situazione disperata.


“Wang Youcai?” Gli occhi di Meng Hao si allargarono nel vedere il giovane uomo. Era il figlio di Zio Wang, che possedeva il negozio di carpenteria in città. “Come siete arrivato qui?”.


Meng Hao guardò il crepaccio. La rupe stessa era piuttosto profonda, e pareva impossibile scendere. La minima sconsideratezza avrebbe fatto cadere l’arrampicatore nel fiume.


Considerando quanto esso scorresse velocemente, le possibilità di morire cadendovi dentro sfioravano il novanta per cento.


“Non sono solo, ci sono altre persone delle vicine città” ansimò Wang Youcai. “Siamo tutti incastrati qua dentro. Non tergiversiamo, vi prego, Fratello Meng, aiutateci solo a uscire”. Forse si era sporto dalla crepa per troppo tempo. Le sue mani stringevano l’aria, e se non fosse stato per i suoi compagni, che lo reggevano per la maglietta, sarebbe scivolato e caduto lungo la rupe. Il suo volto impallidì per la paura.


Meng Hao si rese conto del pericolo. Quel giorno, tuttavia, aveva scalato la montagna da solo e non aveva con sé alcuna corda. Come avrebbe potuto salvare qualcuno? In quel momento si voltò, e si accorse che il fianco della montagna era coperto di radici di malacca.


Gracile com'era, impiegò due ore a trovare una radice lunga abbastanza. Respirando pesantemente, la trascinò fino alla rupe. Chiamando il nome di Wang, si piegò in avanti e abbassò la radice lungo il dirupo.


“Non mi avete ancora detto come siete arrivati là”, disse Meng Hao abbassando la radice.


“Volando!” Non fu Wang Youcai a parlare, ma un altro giovane uomo il cui corpo sporgeva dalla fenditura al suo fianco. Il ragazzo appariva grintoso e intelligente, e parlava con una voce forte.


“Cazzate! Sapete volare?” li derideva Meng Hao, tirando di poco su la radice di malacca. “Se sapete volare fin là sotto, allora perché non tornate in volo quassù?”


“Non ascoltate le sue sciocchezze” disse Wang Youcai, chiaramente preoccupato che Meng Hao non abbassasse di nuovo la radice. “Siamo stati catturati da una donna volante. Ha detto che ci avrebbe condotto da qualche Setta come servitori”.


“Altre cazzate?” disse Meng Hao con fare noncurante. “Solo gli Immortali delle leggende sono in grado di farlo. Chi mai ci crederebbe?” Nei libri che aveva letto, c’erano storie di persone che erano diventate ricche dopo aver incontrato degli Immortali, ma non erano altro che bugie.


Wang afferrò la malacca mentre essa raggiungeva il crepaccio. Un attimo dopo, Meng Hao sentì un improvviso vento freddo dietro la schiena. Dalla temperatura sembrava che fosse tornato l’inverno. Rabbrividì. Si voltò nuovamente per guardarsi alle spalle, poi urlò e fece un passo avanti nel vuoto, iniziando a cadere oltre la rupe.


Aveva visto una donna dal viso pallido, che indossava una lunga tunica argentata, che lo fissava stando là in piedi. Era impossibile definirne l’età. Era bellissima, ma irradiava una sensazione di freddo, come se fosse appena strisciata fuori da una tomba.


“A volte, quando trovi certe cose con determinate qualità, è soltanto destino”.


Quando la voce raggiunse le sue orecchie, gli parve di udire delle ossa strofinate l’una contro l’altra. Quella donna sembrava possedere una sorta di strano potere, e quando Meng Hao guardò nei suoi occhi, tutto il suo corpo gli parve freddo come il ghiaccio, come se lei avesse potuto vedere attraverso di lui. Come se lui non avesse potuto nasconderle nulla.


Mentre le sue parole ancora fluttuavano nell'aria, lei scosse la sua larga manica, e d’improvviso, un soffio di vento verdastro ghermì Meng Hao. Fluttuò giù dalla rupe assieme a lei. La sua mente sbiancò.
Quando raggiunsero la fenditura, la donna agitò la mano e lo gettò al suo interno. Smise di muoversi assieme al vento verdastro. Wang e i suoi due amici si gettarono all'indietro in preda alla paura.


La donna restò in piedi, senza parlare. Alzò la testa e squadrò la radice di malacca.


Meng Hao era così nervoso da iniziare a tremare. Si alzò, guardandosi intorno frettolosamente. La fenditura era piuttosto stretta. Anche con poca gente al suo interno, non c’era molto spazio.


I suoi occhi caddero su Wang e gli altri due giovani. Uno era il tipo intelligente; l’altro era grassoccio e aveva un’aria innocente. Entrambi tremavano e avevano l’aspetto di qualcuno che sarebbe potuto scoppiare a piangere di paura in qualunque momento.


“Mi mancava solo una persona”, disse la donna pallida. Adesso stava guardando Meng Hao anziché la radice. “Ora ti porrò dentro con loro”.


“Chi siete voi?” chiese Meng Hao, nascondendo la sua paura. Era una persona istruita e dalla personalità forte. Nonostante fosse terrorizzato, mantenne il controllo e non si fece prendere dal panico.


La donna tacque. Sollevò la mano destra e la scosse: il vento verde apparve nuovamente. Sollevò tutti i giovani, e volarono fuori dalla caverna assieme alla donna, proiettati nel cielo. Scomparvero. Alle loro spalle non vi era che il Monte Daqing. Si ergeva alto e dritto, mescolandosi nell'oscurità del crepuscolo.


Il sangue colò dal viso di Meng Hao. Vide sé stesso attraversare il cielo nel mezzo del vento verde. Mentre volava sopra la terra, il vento soffiò nella sua bocca, rendendogli impossibile respirare. Una parola apparve nella sua testa.


“Immortali?” Trattenne il respiro per la quantità di tempo che normalmente sarebbe servita per respirare dieci volte, finché non riuscì più a trattenersi. Poi perse conoscenza.


Quando aprì gli occhi, si accorse che erano atterrati su una piattaforma lastricata di pietra verde, a metà strada lungo una montagna. Altre montagne ondulate li circondavano. In ogni direzione fluttuavano nuvole e nebbia; quello non era chiaramente il mondo mortale. I magnifici picchi delle montagne circostanti avevano un aspetto assai strano.


Wang e gli altri giovani uomini si svegliarono, spaventati e tremanti. Fissarono la schiena della donna.


In piedi di fronte a lei vi erano due Coltivatori che indossavano lunghe tuniche verdi. Apparivano sulla ventina. Avevano occhi infossati con terrificanti pupille verdi.


“Eccellente lavoro, Sorella Anziana Xu”, disse uno degli uomini con voce adulatoria. “Hai trovato quattro talentuosi fanciullini”.


“Conduceteli agli Alloggi della Servitù”, disse la donna, il volto freddo, senza nemmeno guardare Meng Hao e gli altri. Improvvisamente, il suo intero corpo mutò forma. Si trasformò in un arcobaleno e scomparve tra le montagne.
A quel punto, Meng Hao aveva ripreso il proprio autocontrollo. Fissò immobile il punto dove la donna era scomparsa. Apparve sul suo volto un’espressione che per sedici anni non vi era mai apparsa. Il suo sangue ribollì.


“Servitori?” pensò. “Se il lavoro è per degli Immortali, la paga deve essere buona”. Ora che era certo che quelle persone non avevano intenzione di ucciderlo, fece un passo avanti.


“Sorella Xu ha raggiunto il settimo livello di Condensazione del Qi”, salmodiò il secondo dei Coltivatori. “Il Sacerdote della Setta ha posto su di lei uno Stendardo del Vento, il che significa che anche se non si trovasse nei Locali della Fondazione, potrebbe comunque volare”. Guardò con fare arrogante Meng Hao e gli altri.


“Tu e tu”, disse indicando Wang e il giovane intelligente. “Seguitemi negli Alloggi Sud della Servitù”.


“Che posto è questo?” chiese Wang, il corpo e la voce che tremavano mentre l’Immortale lo indicava.


“La Setta dell’Affidabilità.”
                                


                                



