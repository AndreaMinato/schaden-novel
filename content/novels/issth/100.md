---
weight: 100
title: Capitolo 100 - Una Lama contro l’Impeccabilità
pubDate: 2025-03-17T11:17:34.776Z
tags:
    - issth
---


Quando Meng Hao emanò il proprio Senso Spirituale, cominciò ad avere la sensazione di esser tagliato fuori dai Cieli e dalla Terra; la stessa di quando aveva raggiunto il decimo livello di Condensazione del Qi, o il tredicesimo. Eppure, quella volta era ancora più forte, come se i Cieli non potessero tollerare la sua Coltivazione. Nonostante la disapprovazione, sentiva la forza di quella diversa condizione: come se il suo stato, rifiutato da tutta la creazione… stesse contrattaccando, e fosse per quello ancora più potente.


Quella resistenza non veniva da lui, ma dal Pilastro del Dao e dall'energia spirituale dentro di lui!


Dopo aver sentito la resistenza dei Cieli, Meng Hao determinò la fonte… nemmeno un po’ dell’energia spirituale che aveva assorbito uscì dal suo corpo. Non poteva più assorbirne. Non era permesso creare un ciclo con il cielo e la terra!


Al tempo stesso, dato che l’energia spirituale non stava emanando da lui, riusciva vagamente a vedere delle immagini strane, immateriali. Se fosse stato in grado di afferrarle sarebbe diventato ancora più potente.


Non erano permesse dai Cieli, per cui solo i Coltivatori rifiutati potevano vederle e trarre potere da loro.


Ma anche se Meng Hao non lo sapeva, quelle immagini erano chiamate Tabù del Dao. Chiunque nella Stabilità della Consistenza poteva percepirle.


Nello stesso momento, qualcosa scosse il suo corpo. Un suono acuto risuonò mentre appariva una fessura nel suo Pilastro del Dao. Meng Hao tossì una boccata di sangue e fu strappato via dallo stato spirituale.


Una grande quantità di energia spirituale esplose dalla crepa. Meng Hao non poté fare nulla per impedirlo; di nuovo, il suo corpo fu connesso al cielo e alla terra.


Anche se l’energia che emanava da lui non era paragonabile a quella che aveva assorbito, era tornato nel ciclo di cielo e terra. Le strane immagini non c’erano più. Era stato di nuovo accettato, era parte di loro, adesso.


Si sentì debole. Meng Hao alzò la testa, la visione trapassava dall'esterno la sua Grotta dell’Immortale. Mentre guardava verso il cielo, gli occhi brillarono di una luce mai vista prima.


Questa era una Consistenza Impeccabile con una sola crepa. Meng Hao era migliore di molti, per quell'aspetto. Con una Consistenza Crepata sarebbe stato più debole, e con una Spezzata ancora di più.


“Finché c’è una sola crepa,” mormorò Meng Hao, “Non è perfetta, e i Cieli la accettano…” i suoi occhi brillarono.


“Dato che i Pilastri del Dao sono crepati, non importa a che livello arrivi, ci sarà sempre assorbimento e dispersione. Coltivo in questo modo per me… o per i Cieli?” Meng Hao tacque per un po’. La questione era davvero troppo profonda per un Coltivatore della Stabilità della Consistenza.


Ma dato che aveva studiato il Manuale di Condensazione del Qi delle Sacre Scritture dello Spirito Sublime, e dato che conosceva il metodo per ottenere una Consistenza Perfetta, contemplava tematiche che normalmente solo qualcuno della Fase della Recisione dello Spirito poteva capire.


Quando Meng Hao aveva raggiunto la Stabilità della Consistenza era già tarda notte. I sette Coltivatori guardarono l’energia spirituale che si rimescolava avanti e indietro, e guardarono la valle, nel punto in cui Meng Hao si trovava.


“Cos'è successo?”


“Perché tutta questa energia spirituale viene risucchiata in quella direzione?” Si avvicinarono di corsa. Ma mentre si muovevano, i loro corpi tremanti furono costretti a fermarsi. Rimasero immobili, incerti su cosa fosse accaduto.


Per quella gente, la Stabilità della Consistenza era qualcosa di remoto. Non potevano immaginare che qualcuno l’avesse raggiunta proprio lì, in quella valle.


Per lo shock non osavano avanzare. Rimasero in piedi, facendo varie speculazioni, concludendo che qualcosa di strano stesse accadendo per via della valle. Non potevano avvicinarsi, e tirare a indovinare era il massimo delle loro possibilità. Non potevano approvare né disapprovare nulla.


“Percepisco un immenso potere in questa valle,” disse il vecchio del rospo, prendendo un profondo respiro e serrando gli occhi. “Qualcosa che supera tutti noi.”


“Peccato che non possiamo avvicinarci. Cos'è successo, esattamente? Penso che se mi avvicinassi, tutta l’energia spirituale del mio corpo verrebbe succhiata via…”


“Sono successe molte cose strane all'energia spirituale degli ultimi due anni. Ora accade qualcos'altro…” I sette si scambiarono degli sguardi e rimasero in silenzio, i cuori colmi di varie congetture.


Nel frattempo, nella grotta, Meng Hao sollevò la testa, gli occhi luccicanti. Se fosse stato in grado anche solo di intravedere la Consistenza Perfetta, null'altro avrebbe avuto importanza. Ma averla percepita appena, per poi vedersela strappare via e ridurre il suo potere, gliela faceva desiderare ancora più intensamente.


“La Consistenza Perfetta…” I suoi occhi lampeggiarono e si sedette. Scosse la manica, e la nebbia davanti a lui tremò appena, per poi condensarsi in una piccola bandiera che si posò nella sua mano. La guardò per un attimo, poi vi sputò sopra dell’energia spirituale, trasformandola in un raggio di luce nera che gli entrò in bocca.


Nella Condensazione del Qi, Meng Hao poteva usare la bandiera solo passivamente. Ma ora che aveva raggiunto la Stabilità, poteva raffinarla e servirsene in modi diversi.


Prese un momento per rilassarsi, soddisfatto.


“Con il Manuale della Condensazione del Qi delle Sacre Scritture dello Spirito Sublime, posso formare un secondo Mare dell’Essenza. Quando questo si sposterà dalla Condensazione del Qi alla Stabilità della Consistenza, potrà migliorare la qualità della mia Consistenza. Ma per me non farebbe differenza. Tuttavia… potrei anche farlo, per sicurezza.” Si sedette a gambe incrociate e visualizzò il Manuale. Molte ore dopo aprì gli occhi di scatto. Un rumore poderoso riempiva il suo corpo. Guardando dentro di sé vide un’area nuova attorno al Pilastro del Dao, un vasto mare dorato. Era il secondo Mare dell’Essenza di Meng Hao.


Completato quell'obbiettivo, alzò la mano. La grossa roccia che sigillava la grotta esplose andando subito in cenere. Si fermò, fluttuando a mezz'aria.


Guardò di nuovo la Grotta dell’Immortale, sorridendo. Quando era ancora nella fase di Condensazione del Qi, se avesse sollevato il dito in quel modo, sarebbe stato incapace di frantumare una roccia. In quel momento era più che facile.


“Il divario fra Condensazione del Qi e Stabilità della Consistenza è come la differenza tra il cielo e la terra,” si disse Meng Hao. “Ma dovrei essere ancora più potente di così. Purtroppo il mio Pilastro del Dao è stato crepato da una lama invisibile… ma questa è la vita di un Coltivatore. Non posso farci nulla. Se riesco a riparare il Pilastro posso stabilizzare una Consistenza Perfetta. Prima dovrò comporre l’Elisir. La mia domanda è un’altra: cos’è questo simbolo?” Gli cadde lo sguardo sulla mano destra. Sul dorso, c’era una strano simbolo magico, luminoso, che lentamente si stava affievolendo. Non era sulla sua pelle, ma proprio dentro di lui. Meng Hao aveva la sensazione che fosse lì da molto tempo.


Era la prima volta che lo vedeva e non aveva idea di come avesse fatto ad apparire.


Il simbolo si cancellò, Meng Hao aggrottò la fronte. Non gli dava l’impressione di essere un pericolo. Aveva, piuttosto, un’aria familiare. Ci pensò per un po’, ma non gli veniva in mente alcun indizio sulla sua natura. Lo memorizzò e si guardò attorno.


Era circondato dalla nebbia, che copriva completamente il suo corpo e lo nascondeva allo sguardo di eventuali passanti. Fluttuava a mezz'aria, ma se avesse voluto avrebbe potuto avanzare volando.


Dimenticatosi dello strano simbolo, Meng Hao cominciò a pensare come mai non fosse possibile volare nella fase della Condensazione del Qi. “Il volo vero non è possibile durante la Condensazione del Qi, perché il corpo non contiene abbastanza energia spirituale e non può sostenersi a mezz'aria. Si può volare solo con l’assistenza degli oggetti magici. Ma l’energia spirituale durante la Stabilità della Consistenza è cento volte più potente che nella Condensazione del Qi. Il corpo si può sollevare in aria e volare davvero.”


“C’è un totale di nove Pilastri del Dao che appaiono in tutta la Stabilità della Consistenza. Tre indicano la fine del livello iniziale, sei sono nel livello medio, nove completano il cerchio. Adesso ne ho uno…” Meng Hao guardò la nebbia che riempiva l’aria e i suoi occhi lampeggiarono. Il corpo si trasformò in un raggio prismatico mentre si lanciava in avanti nella vallata.


“Questo posto ha fatto reagire la Giada del Sigillo del Demone in tutti questi anni fa. Allora la mia base di Coltivazione non era forte abbastanza da renderla sicura e cercare delle risposte. Ma anche ora… devo stare attento, penso che il mio talento latente e il mio potere siano sufficienti a cercare degli indizi.” Con gli occhi che brillavano, si gettò attraverso la nebbia. Apparvero le due spade di legno, fischiando mentre si muovevano in cerchio attorno a lui.


Ora che aveva raggiunto la Stabilità della Consistenza, le due spade sembravano diverse. Non perse tempo ad esaminarle, continuò ad avanzare, determinato a capire che posto fosse quello.


Dopo che Meng Hao ebbe proceduto per circa trecento metri lungo la valle, la Giada del Sigillo del Demone nella sua borsa prese a brillare. Meng Hao la estrasse, stringendola. Rallentò un po’, ma continuò ad avanzare.


La nebbia si faceva sempre più fredda e spessa. Sembrava sinistra, ma Meng Hao era forte abbastanza da sopportarla. Raggiunse presto il fondo della vallata.


Non c’era vegetazione, solo nebbia senza fine. Ossa di uccelli e bestie varie erano sparse sul terreno. Il silenzio copriva ogni cosa. Meng Hao si guardò attorno cauto. Aveva bisogno di tempo per rendersi conto dell’ambiente. I suoi occhi luccicarono quando si posarono sull’unica parte della valle non ricoperta dalla nebbia.


Era l’ingresso di una caverna, largo circa nove metri.


La terra ai lati della caverna pareva congelata. Era impossibile vederne il fondo: svaniva in una tenebra nera come inchiostro. Un gelo pungente uscì dalla grotta, trasformandosi in nebbia.


Una corda rossa si allungava oltre la bocca della caverna. Oltre ad essa, nulla.


La Giada del Sigillo del Demone nella mano di Meng Hao brillò più forte. Sembrava che qualcosa, nella caverna, la stesse chiamando. Cosa si nascondeva là dentro?


Meng Hao esitò per un attimo guardando la grotta. Colpì la propria borsa, facendo apparire una spada volante. Si trasformò in un raggio di luce e si gettò verso la caverna, sparendo al suo interno. Meng Hao si concentrò, ascoltando. Presto risuonò un rumore, metallo che colpiva la pietra. Il giovane cambiò espressione.


“Venticinque metri, direi.” Avanzò, fermandosi proprio all'ingresso. Esitò per un momento, poi guardò la giada, che brillava forte nella sua mano. La determinazione apparve sul suo volto. Colpì la propria borsa, facendo apparire vari oggetti. La rete nera emerse assieme a qualche piuma. Anche con le spade di legno che si muovevano in cerchio attorno a lui si sentiva molto nervoso. Si morse la lingua, e lo Stendardo del Fulmine uscì dalla borsa, trasformandosi in una nebbia elettrica, lampeggiante, che lo circondò. Protetto dai suoi oggetti magici, Meng Hao entrò nella grotta.





