---
weight: 1030
title: Capitolo 103 - Tesori
pubDate: 2025-03-17T11:17:34.776Z
tags:
    - issth
---


“Questa cos'è?” Ansimò Meng Hao, cupo nel cuore. Senza nemmeno avere il tempo di asciugarsi il sangue dalla bocca, ingoiò un Elisir della Stabilità della Consistenza. Sarebbe bastato a non far paralizzare il suo corpo. Prosciugò, subito, tutto il freddo.


Mentre tirava la corda, proiettando il suo potere sempre più vicino alla bocca della caverna, il suo corpo sembrava trasformarsi in un bagliore di luce. Era a soli sei metri di distanza, ormai. Sotto di lui, a nove metri, attendevano le ciocche di capelli neri e gli altri spettri. Ancora più in fondo, a venti metri, alla fine della massa di capelli fluttuanti, giaceva una testa umana!


La corda rossa si infilò nella testa in mezzo alle sopracciglia, e continuò ad allungarsi nell'oscurità.


Era una testa femminile. La bellezza dei suoi tratti era indescrivibile, come se non fosse appartenuta al mondo mortale. Gli occhi erano aperti, e apparivano confusi e frustrati, come se prima di morire non fosse riuscita ad avere tutte le risposte che stava cercando.


Per Meng Hao, seicento metri non era una grossa distanza. Con la sua base di Coltivazione pensava di essere capace di superare quella distanza in un paio di respiri. Tuttavia il gelo della caverna danneggiava la sua velocità, e l’inseguimento alle sue spalle lo forzava a concentrarsi.


I capelli continuavano ad allungarsi, pronti a raggiungere i suoi piedi in qualunque momento. Meng Hao prese un profondo respiro, poi allungò la propria mano verso la parete di roccia.


Mentre si spingeva contro di essa, il potere della sua base di Coltivazione esplose, attivando alcuni degli oggetti magici che aveva lasciato in quel punto. Dieci spade volanti schizzarono fuori, lanciandosi contro i capelli ed esplodendo. L’impatto scosse la caverna. Meng Hao si lanciò in avanti, tirando con forza la corda.


Nella vallata, i sette Coltivatori erano impalliditi. Tre di loro arretrarono sputacchiando sangue. Gli altri quattro resistettero, serrando i denti. Alle loro spalle, le bestie velenose sembravano perdere potere.


“Forse stavolta ci sarà davvero un tesoro. Per questo è così pesante!”


“Hai ragione. Quando abbiamo tirato su quella roccia del Sigillo dello Spirito era pesantissima…”


“Haha! Stavolta tireremo su qualcosa di simile. Non essere taccagno con gli elisir medicinali. Dobbiamo tirarlo su!” I tre coltivatori feriti serrarono i denti, ansimando. Estrassero gli elisir e li consumarono. Si fecero avanti per estrarre la corda, eccitati e pieni di aspettativa.


Nella caverna, Meng Hao approfittò della tensione della corda per volare altri trecento metri in su. I capelli neri erano un po’ più lontani, ora.


Gli occhi che brillavano, spinse la mano verso la parete, dove aveva nascosto il talismano. Prese ad emettere una luce dorata, che roteò in aria e si trasformò in una figura sfocata. Si lanciò verso le stringhe nere e gli spiriti, emanando un potere immenso.


Mentre l’esplosione si placava, Meng Hao si lanciò in avanti. Gli spiriti strepitarono, gettandosi di nuovo su di lui. Uno sguardo freddo apparve sui suoi occhi.


“Boom!”


Ora il talismano aveva una nuova funzione. Un’altra esplosione risuonò nella grotta. Meng Hao si sollevò ancora. Era ormai a trenta metri dalla bocca della caverna. Strinse la corda più forte. In un  istante avanzò per trenta metri, volando fuori dalla caverna.


Dieci spettri si fecero avanti, ma appena raggiunsero la bocca della caverna, strepitando, si fermarono. Le loro grida risuonarono fuori, ma non uscirono dalla valle; doveva esserci un qualche incantesimo restrittivo. I sette uomini che si trovavano fuori non sentirono nulla.


Meng Hao strinse la corda, lasciandosi tirare su, e si voltò verso il fondo della grotta. Udì una voce femminile, piena di dubbio e frustrazione. C’era anche del dolore, in lei, e bastò a farlo rabbrividire.


“Il Dao… cos'è il Dao?”


La voce si fece sempre più acuta, stringendo il cuore di Meng Hao. Il giovane si allontanò sempre di più dal pavimento della grotta, superando uno strato di nebbia dopo l’altro, fino a raggiungerne il limite.


“Tirate! Vediamo che tesoro troviamo!”


“Sarà un’altra Pietra del Sigillo dello Spirito. Stavolta non avremo sprecato il tempo!”


I sette uomini tiravano, eccitati, gli occhi ardenti di passione. poi Meng Hao emerse. Le loro bocche si spalancarono e fissarono quello che avevano, faticosamente, tirato su. La corda rossa scivolò via dalle loro mani. Sobbalzarono, attoniti, le menti fuori controllo. Non avrebbero mai potuto predire qualcosa del genere. Non credevano ai loro occhi.


“Questo… Questo…”


“Che succede, dannazione? Non può essere!”


“É… è l’estraneo di prima. Non è morto. Ma come possiamo averlo tirato su?”


Il vecchio del rospo non aveva avuto altre reazioni oltre a sobbalzare. Il coltivatore che aveva perso il Serpente dello Spirito, invece, fu preso dalla rabbia.


“È quel maledetto straniero…” disse furiosamente, avanzando verso Meng Hao. Non poteva credere di aver sputato tanto sangue per lui. La rabbia si faceva sempre più forte.


Mentre avanzava, Meng Hao lo guardò con calma. Il corpo dell’uomo prese a scuotersi, e i suoi organi parvero smettere di funzionare. Sembrava che anche la sua base di Coltivazione avesse smesso di funzionare. Il sangue nel volto si seccò, e l’orrore riempì i suoi occhi. Una pressione fortissima lo schiacciò, tanto da sentirsi sul punto di andare in pezzi. Meng Hao continuò a guardarlo.


Era il potere della differenza fra le loro basi di Coltivazione. L’uomo sapeva che anche solo alzando una mano, Meng Hao poteva farlo a pezzi. Un terrore intenso, indescrivibile, lo colmò.


Tossì del sangue, tremando, così impaurito da non riuscire ad arretrare.


Gli altri sei cominciarono a sentirsi male, ma nel vedere Meng Hao in piedi davanti a loro, come una montagna, i loro cuori tremarono. Sapevano che quella montagna poteva sterminarli in un solo istante. “Sta fluttuando in aria!” Fu allora che il volto del vecchio del rospo cambiò. Guardando i piedi di Meng Hao si rese conto che il suo metodo di volo non era lo stesso suo e dei suoi amici. Era… vero volo!


“Un esperto della Stabilità della Consistenza!” Le parole rimbombarono nei loro cuori, e le loro espressioni mutarono di colpo. Un’incredulità scioccante colmò le loro facce. Ricordavano che, due anni prima, quel ragazzo non era che un Coltivatore di Nono Livello. Pensavano fosse morto. Ma eccolo di nuovo, in una posizione di superiorità alla loro. Avrebbe potuto ucciderli in qualunque momento. I loro volti erano pallidi mentre si inchinavano profondamente.


“La nuova generazione saluta la vecchia…” dissero i sette, i pugni a coppa di fronte a loro. I cuori erano colmi di terrore mentre pensavano a cosa sarebbe potuto accadere se Meng Hao si fosse rivelato ostile. Soprattutto l’uomo del serpente era colmo di ansia. Il suo corpo tremava; cadde in ginocchio, prostrandosi a un Meng Hao privo di espressione.


Mentre cadeva in ginocchio, Meng Hao sollevò la mano e la scosse in avanti. Apparve una spada volante: era ordinaria, ma conteneva il potere della base di Coltivazione alla Stabilità della Consistenza di Meng Hao. Si proiettò in avanti, disintegrandosi, verso il Coltivatore del serpente.


Si udì un urlo agghiacciante. Era di nono livello, ma il sangue sgorgò dal suo corpo come una doccia. Il cadavere rotolò via nella nebbia.


Gli altri sei rimasero in piedi, tremando, incapaci anche di fuggire. Si prostrarono a Meng Hao, privi di reazione verso l’attacco di poco prima. Tuttavia, la morte dell’uomo non era stata una sorpresa. Dal momento in cui Meng Hao era apparso non aveva fatto che esprimere odio velenoso per lui.


Sarebbe stato strano, per i sei, se Meng Hao non avesse attaccato.


Meng Hao non faceva parte del mondo della Coltivazione da molto, ma aveva sperimentato molte cose nei sei anni passati. Non era più l’allievo dal cuore delicato di un tempo: se uccidere era necessario non esitava più.


Da due anni era stata dichiarata un’inimicizia tra i due, quando l’uomo lo aveva attaccato perdendo il Serpente dello Spirito. Era di nono livello di Condensazione del Qi, ed era diventato impossibile sapere se mai avrebbe raggiunto la Stabilità della Consistenza. Ucciderlo avrebbe impedito guai futuri.


Dopo l’incidente con Ding Xin, Meng Hao aveva imparato che anche per attaccare nemici più deboli bisognava essere veloci e diretti.


Dopo l’incidente con Wang Tengfei, aveva imparato che anche un avversario con una Coltivazione più bassa poteva conservare risentimento e cercare vendetta.


In questi sei anni, Meng Hao era maturato, sia per personalità che nell'affrontare i problemi.
                                


                                

