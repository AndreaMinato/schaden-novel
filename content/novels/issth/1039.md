---
weight: 1039
title: Capitolo 1039 - Ho la Prova!
pubDate: 2025-03-17T11:17:35.035Z
tags:
    - issth
---


Degli otto coltivatori Demoniaci, tre erano donne. Erano estremamente belle e affascinanti, come lo erano apparentemente tutte le coltivatrici Demoniache. Nonostante l’aspetto micidiale dipinto in quel momento sui loro volti, erano molto attraenti.


Anche se molte parti del loro corpo appartenevano chiaramente a delle creature marine, quello non era fonte di distrazione, anzi… sottolineava la loro bellezza.


Anche i restanti coltivatori Demoniaci erano ugualmente belli.


In quel momento, tutti e otto i coltivatori si stavano avvicinando a Meng Hao.


I suoi occhi brillarono mentre muoveva la mano destra, facendo riecheggiare i boati mentre l’Incantesimo per l’Assorbimento delle Montagne si materializzava, sotto forma di una catena montuosa, e si schiantò sui coltivatori in avvicinamento.


Gli otto coltivatori Demoniaci, però, erano preparati. L’eco degli schianti si diffuse mentre eseguivano i gesti per gli incantesimi, innalzando il loro qi immortale. Ognuno di loro era nel Reame Immortale, anche se nessuno era un Vero Immortale; erano tutti Falsi Immortali. Combatterono contro la catena montuosa con le loro abilità divine e con le loro tecniche magiche, così come con i loro Idoli del Dharma.


I boati si diffusero in ogni direzione. Tutti quei coltivatori Demoniaci erano al vertice del Reame Immortale. Fu con freddi mormorii che risposero all’attacco dell’Incantesimo per l’Assorbimento delle Montagne, facendo crollare la catena montuosa. Inoltre, si disposero in una formazione magica che permetteva loro di cambiare posizione e aumentare il potere delle loro abilità divine. In un battito di ciglia la catena montuosa dell’Incantesimo per l’Assorbimento delle Montagne andò in pezzi.


Gli otto coltivatori Demoniaci continuarono ad avanzare, guidati dalla bellissima donna priva di squame che pareva quasi una coltivatrice normale.
L’unica differenza consisteva nel fatto che si trovava all’interno di un grosso guscio che era molto più ampio della sua stessa persona.


Si muoveva con incredibile velocità, avvicinandosi a Meng Hao con gli occhi che brillavano dalla voglia di uccidere. Sollevò la mano per rivelare, incredibilmente, una bellissima perla che emanava una luce intensa.


“Solidifica!” disse. Nonostante la sua voce fosse piacevolissima, rese immediatamente l’area circostante molto fredda. La luce intensa della perla emanava uno strano potere che minacciava di bloccare Meng Hao. I suoi occhi brillarono di una strana luce mentre sollevava la mano destra in risposta, puntandola poi verso l’alto.


“Un Mandato del Karma!” Immediatamente sulla sua mano apparve una luce bianca e nera che si trasformò in una serie di fili, sparati all’esterno. I Fili del Karma apparvero allo stesso tempo sopra la sua testa.


Quasi nello stesso istante, Meng Hao fece qualche passo avanti. Immediatamente si ritrovò davanti alla coltivatrice Demoniaca con il guscio.
L’espressione della donna si illuminò quando la mano di Meng Hao riuscì a picchiettarle la fronte.


La donna rimase senza parole quando un’intensa sensazione di crisi la pervase e il suo guscio si chiuse immediatamente per proteggerla.


Comunque, Meng Hao grugnì in tono freddo, cosa che la scosse mentalmente e mandò in confusione la sua base di coltivazione. Il guscio si fermò in quella posizione e il dito di Meng Hao ricadde su di esso come un fulmine sulla terra, direttamente fino alla fronte della coltivatrice Demoniaca.


Fu un tocco delicato ma sufficiente a legare i Fili del Karma della donna. Meng Hao sollevò la sua mano e, unendoli insieme, legò in un nodo quelli che nessun estraneo avrebbe potuto vedere.


Il nodo si trasformò poi in una luce brillante al centro del suo palmo, che poi grazie ad una tecnica magica divenne una cambiale.


Il corpo della coltivatrice Demoniaca tremò e le sembrò come se qualcosa dentro di lei le fosse stato appena portato via senza il suo consenso.
Scioccata, cercò di ritirarsi ma a Meng Hao bastò un battito di ciglia per muovere la mano e farla investire da una fortissima ondata di vento. Il corpo della donna era oltre il suo controllo mentre veniva afferrata da Meng Hao, sigillata e infilata nella sua borsa da trasporto.


“Ha funzionato!” pensò, ricadendo all’indietro e prendendosi un momento per esaminare la coltivatrice Demoniaca che aveva appena catturato. I suoi occhi iniziarono rapidamente a brillare sempre di più. “I coltivatori Demoniaci sono una gran cosa! Posso venderli come animali domestici o anche come cavalcature. Qualunque cosa la gente voglia comprare! I loro interi corpi sono dei tesori preziosi; potrei tagliarne pezzi a caso, se volessi, e trasformarli in elisir medicinali per il sangue o per il qi. Quel guscio gigante ha anche un Cuore del Demone! Eccellente, eccellente. Sicuramente molto meglio di quei frutti di mare del Mare della Via Lattea.” Meng Hao sembrava molto sollevato. Per quello che gli importava, se i coltivatori Demoniaci lo vedevano come un nemico, allora lui li poteva trattare come se fossero frutti di mare.


Improvvisamente, venne pervaso dal rimorso.


“Maledizione, non avrei dovuto uccidere quell’altro, prima!” proprio in quel momento di dolore il suo corpo brillò per poi apparire di fronte ad uno dei coltivatori Demoniaci. Questa volta era un uomo la cui schiena era così sporgente da farlo assomigliare ad un cammello. A dire la verità, non era una gobba ma il guscio di una tartaruga. Incredibilmente, quel coltivatore Demoniaco aveva iniziato a praticare la coltivazione come una tartaruga!


“Odio le maledette tartarughe più di ogni altra cosa!” brontolò Meng Hao. Il coltivatore Demoniaco rimase interdetto e Meng Hao allungò la mano destra. Apparve nuovamente un Mandato del Karma, accompagnato da altri boati, mentre forzava i legami del destino. Il coltivatore Demoniaco tremò e cercò di scappare ma Meng Hao fece apparire una gigantesca mano che tentò di agguantarlo.


La Magia Afferra Stella ruotò quando afferrò l’uomo, lo sigillò e lo mise da parte. Si mosse con incredibile velocità, seguendo lo stesso schema, e in breve tempo catturò quattro coltivatori Demoniaci!


Quella scena fece sì che i discepoli circostanti rimanessero ad occhi spalancati.


“Cosa sta facendo?”


“Oh, mi ricordo. Questo Meng Hao ha la strana abitudine di far sì che le persone scrivano lettere cambiali. Ha persino creato un’abilità divina che può… che può obbligare la gente a legarsi a lui tramite Karma!”


“Ha appena catturato il Fratello Minore Jin e la Sorella Minore Shui!”


Per quanto riguarda i coltivatori Demoniaci, invece, quando videro quello che stava accadendo si infuriarono. Grida di rabbia si avvertirono quando una dozzina di loro caricò Meng Hao.


Apparentemente, le azioni di Meng Hao avevano spronato i coltivatori Demoniaci ad agire. Dopo che la prima dozzina di coltivatori si scagliò su di lui, questi vennero imitati da un altro centinaio di compagni che volarono in aria dritti verso Meng Hao.


Gli occhi dell’Anziano Hai Shen erano di un rosso brillante, come se nuovi motivi di disprezzo fossero stati impilati su quelli vecchi. Stringendo i denti, stava giusto per attaccare quando, all’improvviso, si fermò e rimase in silenzio.


Anche se non aveva attaccato, c’erano altre centinaia di coltivatori Demoniaci che lo stavano facendo al posto suo. Anche se erano falsi Immortali, erano comunque a centinaia e stavano attaccando nello stesso momento; era un attacco che persino un coltivatore del Reame Antico sarebbe stato costretto ad evitare. L’energia crebbe, vennero liberate tecniche magiche incredibili e l’intento omicida riempiva l’intera area.


Meng Hao poteva anche essere potente ma quella vista gli fece formicolare la nuca. Afferrò un quinto coltivatore Demoniaco e poi iniziò ad indietreggiare. L’uomo si divincolò e gridò ma Meng Hao lo sigillò rapidamente e continuò la sua ritirata.


BOOOOM!


Il posto stava cadendo in pezzi: i varchi si stavano diffondendo e centinaia di coltivatori Demoniaci continuavano ad inseguire Meng Hao con attacchi confusi.


“Siano maledette quelle vecchie ciabatte del Mondo del Dio dei Nove Mari!” pensò Meng Hao. “Perché non si sono ancora mostrati?” Si fece indietro sotto l’attacco dei coltivatori Demoniaci impazziti, sicuro che i vecchi bastardi si stessero godendo lo spettacolo dalle retrovie.


“Prima ho ucciso qualcuno e ancora non si fanno vivi…” pensò mentre si faceva indietro. Alla fine grugnì freddamente.


“Beh, ero nel giusto. Se dovesse succedere qualcosa di veramente brutto, i vecchi bacucchi dovranno assumersene la responsabilità. In quel caso… li obbligherò a mostrare il loro volto!” con occhi brillanti sollevò la mano destra, dentro cui apparve il Calderone dei Fulmini.


Poteva anche avere paura degli attacchi combinati dei coltivatori Demoniaci ma in verità Meng Hao non era affatto spaventato dal combattere con quella disparità numerica. Infatti, finché fosse stato attento, un combattimento su così ampia scala era il terreno migliore per lui.


L’elettricità danzava in aria quando, scomparendo, Meng Hao lasciò dietro di sé una serie di boati. Quando riapparve era proprio nel mezzo dei coltivatori Demoniaci, essendosi scambiato di posto con uno di loro. Nell’esatto momento in cui apparve interamente, e prima che chiunque potesse reagire, allungò la mano la spinse fuori con forza. Un coltivatore Demoniaco il cui corpo era per metà coperto di scaglie si ritrovò con il Karma legato e venne catturato.


Successivamente, il fragore dei fulmini fu nuovamente visibile e Meng Hao scomparve. Si mostrò in un’altra posizione, facendo urlare di frustrazione i coltivatori Demoniaci. Meng Hao era come un cobite, virtualmente impossibile da tenere fermo. Non importava quanta forza usassero i coltivatori Demoniaci nei loro attacchi, non erano mai capaci di tenere Meng Hao in un posto solo.


Ovviamente, in quella confusione, Meng Hao era stato ferito. Il sangue colava dalla sua bocca, eppure i suoi occhi brillavano come mai prima d’ora. Spesso bastava solo un lampo di luce perché catturasse un altro coltivatore Demoniaco.


10, 15, 20…


Non passò molto tempo prima che Meng Hao catturasse più di 30 coltivatori Demoniaci. Alla fine qualcuno non poté più sopportare quella situazione: un sonoro grugnito riecheggiò dalle profondità del Mondo del Dio dei Nove Mari. Era accompagnato da una pressione che avrebbe potuto scuotere i Cieli e far tremare la Terra, una pressione che cambiò la legge naturale e fece ribollire e tuonare l’intero Nono Mare.


Quando quel suono riecheggiò, Meng Hao rimase senza parole. Quella pressione incredibile apparve sotto forma di un gigantesco dito che si materializzò a mezz’aria, spingendo verso il basso proprio in direzione di Meng Hao. Si innalzò persino un’aura dell’Essenza.


“Il Reame del Dao!” gli occhi di Meng Hao si spalancarono. Non aveva assolutamente modo di combattere contro l’incredibile grandezza del Reame del Dao. Comunque, non appena comparve il dito, si avvertì un secco colpo di tosse.


Alla fine gli anziani dal Mondo del Dio dei Nove Mari non poterono più rimanere fermi. Il secco colpo di tosse riecheggiò fino a ricoprire ogni cosa, trasformandosi in un’immensa pressione che impedì a tutti i coltivatori Demoniaci di attaccare.


Un vecchio uomo apparve nell’aria tersa. Con un singolo passo avanti si trovò di fronte all’enorme dito che stava spingendo Meng Hao verso il basso.
Mosse la sua mano e toccò il dito.


Quando entrarono in contatto, il rumore si diffuse in ogni direzione. Il dito tremò e poi scomparve. Per quanto riguardava il vecchio, si fece indietro di qualche passo: il suo viso era una massa di strisce bianche e rosse, dovute alla confusionale posizione del suo qi e del suo sangue.


“Fratello Anziano Wu, non c’è motivo di comportarsi così,” disse il vecchio. Meng Hao lo riconobbe immediatamente! Non era altri che Ling Yunzi!
Non fu l’unico ad apparire: era seguito da sette o otto discepoli del Mondo del Dio dei Nove Mari, compresa Fan Dong.


Guardò Meng Hao con freddezza, ridendo interiormente per la sua sfortuna.


Non appena Ling Yunzi si mostrò, tutti i discepoli del Mondo del Dio dei Nove Mari unirono le mani e si inchinarono. Persino l’Anziano Hai Sheng chinò il capo.


A quel punto, una voce fredda e antica si diffuse in ogni direzione, rispondendo a Ling Yunzi: “Ha ucciso un membro della mia Orda di Coltivatori Demoniaci!”


“Meng Hao non ha attaccato per primo,” rispose Ling Yunzi. “In effetti, è scappato due volte. Ogni membro della setta che attacca un discepolo del conclave commette una grave offesa che non può essere assolta anche se questo viene ucciso nel contrattacco. Anche se non fosse morto, sarebbe stato espulso immediatamente dalla setta.”


“Non ho visto nessuno dei miei coltivatori Demoniaci attaccare di propria iniziativa,” replicò freddamente l’antica voce. “Ho solo visto questo ragazzo uccidere uno dei miei. Inoltre, ha catturato 33 discepoli della mia Orda dei Coltivatori Demoniaci. Non dovrebbe lasciarli immediatamente liberi?”


Questa volta Meng Hao non aspettò che Ling Yunzi rispondesse. Non aveva paura di provocare un forte trambusto. Dopotutto, era il Principe Ereditario del Clan Fang ed anche un discepolo di tutte le Tre Grandi Società Daoiste. Se il Mondo del Dio dei Nove Mari avesse lasciato accadere qualcosa di sgradevole, avrebbe causato un grande conflitto all’interno della Nona Montagna e del Nono Mare.


Per questo, pieno di sicurezza e coraggio, brillò per apparire di fianco a Ling Yunzi, poi pianse: “Quei 33 piatti di frutti di mare mi dovevano dei soldi. Una GRANDE quantità di pietre dello spirito! Non possono ripagarmi, quindi si sono venduti per annullare il loro debito! Ho la PROVA!” quando parlò sollevò la mano dentro cui comparve una pila di cambiali formate dal Mandato del Karma.




NOTE:


1. I riferimenti ai frutti di mare in questi ultimi capitoli sono molto divertenti. Il secondo carattere della parola “frutti di mare” è un omofono della parola “Immortale”. Per questo, se detto ad alta voce, la parola suonerebbe come “Immortale di Mare”. Ad ogni modo, potrebbe anche significare semplicemente frutto di mare, che è un termine molto comune. In cinese, comunque, i caratteri sono海鲜 (frutti di mare) e non 海仙 (Immortale di Mare). 
Nella traduzione inglese Deathblade ha alternato l’uso della parola “seafood” (uncountable) a quello dalla parola “seafood dish” (countable), distinzione che in cinese non esiste e che rende difficile a volte capire quale termine sia meglio utilizzare.


__


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:


https://www.patreon.com/madotter


Grazie!






                                


                                



