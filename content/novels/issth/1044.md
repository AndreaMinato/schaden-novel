---
weight: 1044
title: Capitolo 1044 - Primo Assorbimento del Sangue dell'Eccelso!
pubDate: 2025-03-17T11:17:35.036Z
tags:
    - issth
---


Gli abitanti del Reame della Montagna e del Mare erano costantemente all'oscuro di qualsiasi cosa avvenisse al di fuori del loro Reame.


Tornando al Mondo del Dio del Nove Mari, nella valle disegnata dalle due catene montuose, la piscinetta sospesa sopra allo scudo continuava a crescere indisturbata. In quello stesso istante, una figura uscì silenziosamente dall'edificio.


Meng Hao aveva già percepito la sua presenza, pertanto non fece una piega quando il ragazzino fece il suo ingresso. Avrà avuto sette o otto anni, indossava una veste rossa e sul suo volto era disegnata un'espressione vuota. Non appena mise piede fuori dall'edificio, giunse le mani e s'inchinò a Meng Hao.


"Ma che bel burattino," mormorò Meng Hao, scrutando il ragazzo mentre gli si avvicinava. Sembrava quasi essere stato ricavato da un brillante e raro frammento di giada.


Meng Hao allungò la mano, la posò sul burattino e fece una lieve pressione. Nella sua mente prese immediatamente forma un'ulteriore tecnica mnemonica in grado di controllare il burattino. 


"Questa grotta dell'Immortale deve essere una delle migliori nel Mondo del Dio dei Nove Mari," pensò. "Solo un posto del genere potrebbe disporre di un tale burattino. Ogni qualvolta necessiti di risorse di coltivazione, potrà sbrigarsela lui.


"Inoltre, si direbbe che la sua abilità di battaglia equivalga al livello 7 dell'Immortale."


Meng Hao era a dir poco compiaciuto. La sua grotta dell'Immortale batteva di gran lunga tutte le altre in cui aveva vissuto. Che si originasse dalla cascata o meno, la piscina di acqua era sempre di quello stesso blu cristallino. Inoltre, non era costituita da acqua dolce, bensì da acqua salata.


"Premuroso da parte loro," disse. Poi fece un gesto con la mano, al quale i 33 coltivatori Demoniaci racchiusi nella sua borsa da trasporto volarono fuori per tuffarsi nella piscina.


Prima che potessero reagire, Meng Hao eseguì un gesto incantato e agitò il dito. I 33 coltivatori Demoniaci vennero sigillati con uno scoppiettio. Tornarono tutti alle loro forme originali, per poi sfrecciare ed iniziare a strillare con rabbia contro Meng Hao.


"Zitti!" ringhiò. La sua voce rimbombò come un tuono, facendo tremare i coltivatori Demoniaci. Qualche secondo dopo, il silenzio. I coltivatori Demoniaci sembravano adesso bestie marine, ma continuavano a fulminare Meng Hao con lo sguardo.


Soprattutto la conchiglia gigante, che si era aperta mostrando uno sguardo colmo d'odio.


Vi era anche un'enorme tartaruga marina, che appariva particolarmente fiera.


Oltre a queste due creature, vi era un grosso gambero, un granchio, un cavalluccio marino ed altri. Meng Hao li osservò uno ad uno, poi un'idea grottesca si fece improvvisamente spazio nella sua mente.


"Questa piscina d'acqua sembra quasi un'enorme pozza. Se scaldassi l'acqua..." trasalì, poi allontanò rapidamente quell'idea meschina dalla sua mente. Tuttavia, fu in quel momento che i coltivatori Demoniaci, che si erano zittiti poco prima, persero improvvisamente il controllo e ripresero ad infuriare contro di lui. Alcuni di loro cercarono persino di attaccare Meng Hao.


Meng Hao si schiarì la voce e spinse il palmo della mano verso il basso. I Coltivatori demoniaci tremarono, come se una forte pressione gravasse su di loro. Non avevano possibilità di scappare dalla piscina, quindi ancora una volta, lo ricoprirono d'insulti.


Meng Hao li ignorò e fece un gesto con il dito, al quale un filo dell'Essenza della Fiamma Divina uscì dai suoi meridiani Immortali. Atterrò sull'acqua, e in un battito di ciglia, l'acqua si riempì di bollicine.


Meng Hao si schiarì la gola e disse, con un leggero imbarazzo, "Se non state zitti, non garantisco di trattenermi dal cucinarvi e darvi un assaggino!"


Le sue parole, insieme al fatto che l'acqua della piscina si stava rapidamente scaldando, fecero tremare i coltivatori Demoniaci. Adesso non guardavano Meng Hao con odio, bensì... con terrore e incredulità.


Non avevano mai pensato che Meng Hao potesse davvero ridurli a uno stufato di pesce!


Dato che i coltivatori Demoniaci si erano calmati, Meng Hao fece un gesto con la mano, al quale il filo di Essenza della Fiamma Divina tornò al suo posto. L'acqua nella piscina iniziò rapidamente a raffreddarsi.


"Ecco, così va meglio. Adesso!" disse seriamente. "Vedete di ricordarvi di fare i bravi e fare ciò che vi viene ordinato. Mi dovete dei soldi, dei quali non disponete. Ecco perchè vi siete consegnati a me. Ora, vi fornirò un maestro per aiutarvi a imparare come raggiungere il vostro obiettivo, ossia... vendervi!" Detto ciò, sbatté la sua borsa da trasporto, al che il pappagallo balzò fuori in un raggio di luce nera.


Si udì il tintinnio di una campana, come anche numerosi strilletti.


"Il Quinto Signore è uscito! Il Quinto Signore spera di non tornare mai più in quella borsa da trasporto! Il Quinto Signore è libero! Adesso il Quinto Signore... Eee?! Pur essendo nel bel mezzo della sua tiritera, il Quinto Signore abbassò di colpo lo sguardo verso i coltivatori Demoniaci nella piscinetta.


Anche la gelatina a forma di campana era intenta a lamentarsi con rabbia, quando si rese improvvisamente conto che il pappagallo si era zittito. Anch'essa abbassò lo sguardo verso i coltivatori Demoniaci.


Dopo qualche secondo, la gelatina esclamò eccitata "Facciamo un bagnetto insieme?" come se volesse unirsi a loro.


Il pappagallo volava in tondo, osservando attentamente la situazione, poi esclamò: "Cretino! Idiota! Non vedi che sta cucinando questi frutti di mare? Non stanno facendo un bagno! Dannazione! Com'è possibile che nessuno di loro abbia il pelo!?!?"


Meng Hao si schiarì la voce per poi rivolgersi alla gelatina: "Sono dei teppisti. Puoi contarli se vuoi, sono tre. Tre teppisti. Li ho catturati per te e li ho condotti qui affinché tu potessi praticare la tua abilità divina di conversione!"


La gelatina contò con voce tremante ed emozionata. Una volta finito, guardò Meng Hao come se fosse la persona migliore al mondo. Ai suoi occhi, non aveva mai avuto un padrone che la trattasse così bene.


Meng Hao accennò un sorriso, come se i due fossero migliori amici. Poi gettò uno sguardo minaccioso al pappagallo.


"Di questi frutti di mare, possiamo vendere a buon prezzo tutti quelli che riesci ad educare. Ti procurerò altrettante creature totalmente ricoperte di pelo.


"Se riuscirai ad addestrarli tutti, ti darò il trenta per cento del guadagno!"


Alle parole 'ricoperto di pelo' il pappagallo si eccitò immediatamente. Iniziò ad immaginarsi ogni sorta di creatura ricoperta di pelo, e il suo entusiasmo non poté che aumentare. Accettò immediatamente la proposta di Meng Hao.


Meng Hao si affrettò ad ignorare le chiacchiere del pappagallo e della gelatina che i coltivatori Demoniaci si dovettero sorbire. Era sicuro che, considerando la "forza" di quei due esseri, rimettere quei frutti di mare coltivatori Demoniaci al loro posto non sarebbe stato così difficile.


"Poi c'è quella maledetta Su Yan," pensò. "Aspetterò ancora un paio di giorni e poi la consegnerò al pappagallo e alla gelatina per rieducarla. Non credo proprio che continuerà a tenere duro dopo."  Una volta prese queste decisioni, entrò nell'edificio.


L'edificio non era molto ampio. C'era però una porta di pietra al secondo piano, che dava accesso a tre camere, ognuna delle quali piuttosto spaziosa.


Dopo averle esaminate, Meng Hao borbottò tra sé e sé per un attimo. Poi, con gli occhi che scintillavano, sbatté la sua borsa da trasporto, facendone volare fuori 30 coleotteri neri, dieci per  camera.


Mentre osservava pensieroso gli Occhi Fantasma sui loro dorsi, pensò, "Ho sentito che Su Yan li chiama Coleotteri dall'Occhio Fantasma...


"Vanno pazzi per le pietre spirituali immortali. Beh, allora potrei fargliene mangiare fino a saziarsi... e vedere che tipo di Occhio Fantasma appare alla fine!" Era da tempo che aveva maturato questa idea, quindi, digrignò i denti e non esitò oltre. Odiava sprecare le sue pietre spirituali immortali, ma era consapevole che nel cammino della coltivazione, era necessario perderne alcune per guadagnarne altre.


Con un gesto della mano, trenta pietre spirituali immortali balzarono nelle tre camere. I coleotteri dall'Occhio Fantasma impazzirono all'istante, facendosi largo verso le pietre.


Lanciò una pietra ad ogni coleottero per evitare che si azzuffassero. Dopotutto, disponeva solo di 500 Coleotteri dall'Occhio Fantasma e voleva evitare che si uccidessero tra loro.


Non ci misero molto a divorarle, poi si misero a sedere, immobili. Tuttavia, le loro aure acquisirono un'incredibile potenza e i loro corpi si fecero molto più resistenti, come se stessero assorbendo energia dalle pietre che avevano inghiottito.


Dopo averci riflettuto un attimo, decise che dal momento che i Coleotteri dall'Occhio Fantasma ci stavano impiegando del tempo ad assorbire l'energia, sarebbe ricorso al burattino. Convocò il ragazzo, gli consegnò qualche pietra spirituale immortale e dette ordine con la sua volontà divina di nutrire i coleotteri con le pietre in caso fosse necessario. Dopodiché lascio le camere di pietra e si mise a sedere a gambe incrociate al secondo piano dell'edificio.


Fece un respiro profondo, poi alzò la mano destra, con gli occhi che gli brillavano di determinazione. Apparve all'istante una borsa da trasporto, che esaminò con il suo senso divino. Vi vide una collezione di pietre spirituali niente male, una giada Immortale ed un incensiere.


L'incensiere aveva un aspetto antico, come se la sua aura racchiudesse dentro di sé innumerevoli anni.


"Deve essere l'artefatto Immortale di cui ha parlato Patriarca Nonna Nove," pensò. Per il momento non gli prestò attenzione, e si tuffò nella borsa da trasporto alla ricerca degli oggetti più preziosi che potesse trovarvi.


Una fiala di giada!


La fiala era grande come un dito e conteneva... una goccia di un liquido rosso. Non era niente di meno che... sangue dell'Eccelso!!


Estrasse con cura la fiala dalla borsa da trasporto, per poi posarla sul proprio palmo. Con il respiro affannato, ripensò alla prova del fuoco delle Tre Grandi Società Daoiste e come fosse arrivato primo. Per qualche strano motivo sembrava fosse passato tanto, tantissimo tempo.


"Ecco il mio premio, finalmente! Ma mi chiedo... a quale Eccelso appartiene questo sangue? È forse dell'Eccelsa del Sogno Marino vestita di bianco, o dell'Eccelso Antico Immortale? O forse... dell'Eccelso dei Nove Sigilli?" Fece un lungo respiro, e senza esitare oltre, aprì la fiala. Anziché versare il sangue dell'Eccelso fuori dalla fiala, vi fece lentamente entrare il suo senso divino.


Non appena il suo senso divino entrò in contatto con il sangue dell'Eccelso, si levò una nebbia color sangue. In un battito di ciglia, la nebbia venne spazzata via verso di lui. Era senza parole, ma dopo qualche istante di esitazione, digrignò i denti e rimase a sedere, immobile.


La nebbia di sangue si fece spazio nei suoi occhi, orecchie, naso e bocca. In quello stesso istante, chiuse la fiala di giada, assicurandosi che il sangue dell'Eccelso vi rimanesse dentro. Era evidente che quella goccia ne fosse solo il trenta per cento.


Tuttavia, quel trenta per cento fu sufficiente a far crescere una forza incredibile nel suo corpo.


Le vene si gonfiarono sul suo viso, tutto il corpo tremava. La nebbia di sangue si trasformò in milioni di filamenti che si insinuarono nei suoi meridiani Immortali. Poco a poco, il potere di un Frutto del Dao iniziò a formarsi.


Qualche istante dopo, andò in pezzi, colpendo internamente il corpo di Meng Hao.


Scosso, produsse rapidamente un Frutto del Nirvana e lo spinse nella sua fronte. In quel momento, le decine di milioni di filamenti dentro di lui sembrarono aver trovato l'uscita.


Il suo corpo tremò e la sua aura esplose di potenza. Tutto il suo qi Immortale venne rilasciato. La sua energia aumentò mentre il Frutto del Nirvana si fondeva nei suoi vasi sanguigni e nelle linee di passaggio del qi.


Se lo avesse assorbito del tutto, ciò avrebbe significato che si era fuso con successo con il Frutto del Nirvana. E avrebbe inoltre implicato che... sarebbe salito di posizione nel Reame Immortale, e sarebbe stato incredibilmente vicino a poter rimanere nel Reame dell'Imperatore Immortale... in eterno!
                                


                                



