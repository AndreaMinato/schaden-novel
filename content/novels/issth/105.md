---
weight: 105
title: Capitolo 105 - Il Veleno Si Manifesta nell'Occhio Destro
pubDate: 2025-03-17T11:17:34.777Z
tags:
    - issth
---


Al confine dello Stato della Comparsa Orientale si trovava una vasta pianura, al centro del Dominio Meridionale. Lì, comparve il bagliore di un incantesimo di teletrasporto, che subito svanì. Al di fuori del portale per il teletrasporto sedevano a gambe incrociate sette o otto Coltivatori allo stadio della Condensazione del Qi. Si alzarono non appena comparve Meng Hao, e lo salutarono con le mani congiunte.


Questi Coltivatori furono trasferiti qui per difendere il portale per il teletrasporto e per accogliere i visitatori nel paese. Quando Meng Hao comparve e ne avvertirono la profondità della base di Coltivazione, il loro rispetto nei suoi confronti crebbe ancora di più.


Meng Hao uscì dal portale. Voltò lo sguardo verso i Coltivatori, poi guizzò verso il cielo al di sopra della pianura. Tutto gli sembrava sconosciuto. Diede un'altra occhiata all'incantesimo del portale, stupendosi della portata del teletrasporto.


Ignorando i Coltivatori attorno a lui, Meng Hao scattò verso il cielo. Non usò una spada volante, né l'enorme foglia verde, nemmeno il prezioso ventaglio, ma piuttosto la sua base di Coltivazione. Il corpo si trasformò in un raggio di luce prismatico mentre spariva all'orizzonte.


I sette o otto Coltivatori osservarono mentre se ne andava, con un'adorazione sempre maggiore.


“Mi domando se sarò mai in grado di diventare un potente esperto alla Stabilità della Consistenza...”


“Basta sognare. Se anche tu riuscissi a raggiungere la Stabilità della Consistenza, nella migliore delle ipotesi otterresti una Consistenza Spezzata. Le persone come noi possono solo immaginare come potrebbe essere. Solo le persone formate dalle grandi Sette hanno la possibilità di ottenere un Elisir della Stabilità della Consistenza. E anche tra le grandi Sette, coloro che ci riescono sono pochi. La maggior parte delle persone trascorre la propria vita senza nemmeno poterne toccare uno”.


“Anche con un Elisir della Stabilità della Consistenza, chi dispone di un talento latente come il nostro avrebbe solo una minuscola possibilità di successo. Ah, lo stadio della Stabilità della Consistenza... quello è vero potere!”. I Coltivatori sospirarono. Poiché erano stati assegnati al servizio di guardia in questo luogo, raramente avevano la possibilità di vedere dei Coltivatori alla Stabilità della Consistenza. La vista di Meng Hao aveva pervaso i loro cuori di ammirazione e invidia.


Trascorsero dei giorni, e per tutto il tempo Meng Hao non utilizzò alcun tesoro dedicato al volo, sebbene questo lo portò a sprecare un po' di potere spirituale. Era prudente come sempre; questo era il centro del Dominio Meridionale, e sapeva che avrebbe dovuto prestare la massima attenzione.


Aveva offeso troppe persone di questa zona; la Setta del Fato Viola, naturalmente, così come Eccentrico Song e Wang Tengfei. Trascorse del tempo, e presto si avvicinò allo Stato della Comparsa Orientale. Più si avvicinava, più diventava prudente.


Nei mesi scorsi aveva cercato di usare l'Ottava Maledizione del Sigillo del Demone praticamente ogni giorno. Ciononostante, non importava cosa facesse, non fu mai in grado di acquisire l'illuminazione di cui aveva bisogno. Ogni cosa sembrava confusa.


Dieci giorni dopo aver lasciato il portale per il teletrasporto, Meng Hao stava volando quando improvvisamente la sua espressione mutò. Il corpo tremò e cadde dal cielo, il volto era pallido. Ripartì in quarta, andando dritto verso una foresta nelle vicinanze. Agitò la mano verso un albero più avanti, abbastanza largo da poter essere circondato dalle braccia di tre persone. L'albero si spaccò in due, lanciando schegge di legno in aria. Meng Hao balzò nella fessura, sedendosi subito a gambe incrociate.


Il suo volto stava diventando di un viola intenso, e il corpo stava tremando. Tirò fuori lo Stendardo del Fulmine, il quale immediatamente si trasformò nella nebbia protettiva di fulmini.


Sputò un grumo di sangue nel cercare di prendere il controllo sul veleno che stava divampando dentro di lui.


Questa volta, la vampata durò per tre giorni. Per tutto il tempo Meng Hao rimase lì seduto, con la mandibola serrata. Il dolore provocato dal veleno nel suo corpo era paragonabile a quello prodotto da degli insetti che laceravano le sue interiora. Gli occhi erano feroci e color del sangue, avrebbero scioccato chiunque avesse incrociato il suo sguardo. All'improvviso, nella pupilla dell’occhio destro apparve un volto demoniaco che sembrava stesse ridendo e piangendo nello stesso momento. Per qualche strano motivo, aveva anche l'aspetto di un fiore sul punto di sbocciare.


Meng Hao ne era consapevole: ora più che mai, desiderava disperdere il veleno.


La sera del terzo giorno, un lupo feroce si aggirava nella zona e sentì l'odore del sangue. Osservò la cavità dell'albero in cui stava seduto Meng Hao, e poi scattò in avanti. Proprio quando stava per raggiungere l'albero, dal suo interno sporse una mano che afferrò il collo del lupo, stringendolo con forza.


Si sentì il rumore di qualcosa che si rompeva. Il lupo non ebbe nemmeno il tempo di urlare prima di morire: si contorse per un istante e poi rimase immobile. Con il volto pallido, Meng Hao uscì dall'albero. Aveva gli occhi luminosi, che brillavano di un'intensa aura omicida. Ogni volta che il veleno divampava, in lui emergeva un desiderio di uccidere sempre maggiore. Il tremolante volto demoniaco che rideva e piangeva sembrava avere uno strano effetto su tutto il Qi nel suo corpo.


Meng Hao abbassò lo sguardo verso il lupo senza vita che stringeva tra le mani. Mosse rapidamente la mano e il corpo venne consumato dalle fiamme. La cenere volò via dalla sua mano e il fuoco tremolò sul viso. Adesso somigliava sempre meno ad un allievo, e sempre più ad un brutale Coltivatore.


“Negli ultimi due anni il fuoco è divampato nove volte. Ma questa volta è stato diverso. Perché è apparso un volto demoniaco nel mio occhio destro...?”. Allungò le braccia e sentì il suo occhio destro. Il volto demoniaco svanì lentamente. Meng Hao, per fare un esperimento, provò a far circolare la sua base di Coltivazione. Quando lo fece, il volto demoniaco ricomparve. Il suo corpo si trasformò in un raggio di luce quando ripartì verso lo Stato della Comparsa Orientale.


Era una nazione vasta, circa dieci volte più grande dello Stato di Zhao, piena di Coltivatori e Sette. La Setta più grande in assoluto era la Setta del Fato Viola, che si comportava come guida delle altre Sette.


Si poteva senza dubbio affermare che lo Stato della Comparsa Orientale fosse la base operativa della Setta del Fato Viola.


Meng Hao lo sapeva, ma non aveva altra scelta. Girare attorno alla nazione avrebbe allungato di molto il suo viaggio. Voleva raggiungere lo Stato delle Nuvole Blu, dove c'era la Setta del Setaccio Nero, un luogo, a dire il vero, più vicino a dove era situato lo Stato di Zhao, ma che si trovava sul lato opposto dello Stato della Comparsa Orientale.


Fortunatamente, lo Stato della Comparsa Orientale era immenso, dunque se fosse stato attento non sarebbe stato difficile nascondersi. Non era come lo Stato di Zhao, abbastanza piccolo da rendere semplice la ricerca di persone. Inoltre non era più parte dello stadio della Condensazione del Qi. Ora che faceva parte dello stadio della Stabilità della Consistenza si poteva proteggere con più facilità. Una volta presa la sua decisione, entrò nello Stato della Comparsa Orientale.


“Se proseguo in questa direzione, troverò una città di Coltivatori”. Meng Hao si librò nell'aria, attraversando il confine. Indossava un lungo abito nero e un ampio cappello di bambù. I suoi occhi vacillarono mentre ispezionava le terre dello Stato della Comparsa Orientale. Le montagne erano poche, c'erano per lo più vaste pianure. Le città dei mortali erano sparpagliate un po' ovunque, collegate tra loro da rotte commerciali disseminate da carri trainati da cavalli.


Il via vai era molto maggiore rispetto a quello dello Stato di Zhao. Mentre volava in aria, altri Coltivatori alla Stabilità della Consistenza lo superarono in volo, andando in direzioni diverse. Era qualcosa che sarebbe stato molto raro vedere nello Stato di Zhao.


C'erano anche molti Coltivatori alla Condensazione del Qi. Si poteva affermare che l'energia spirituale in tutto lo Stato della Comparsa Orientale fosse maggiore di quella di alcune delle montagne famose nello Stato di Zhao. In effetti, in alcuni punti l'energia spirituale era così fitta da rendere Meng Hao ansioso.


Diversi giorni più tardi, Meng Hao vide finalmente un'imponente città che svettava davanti a lui all'orizzonte!


Per un mortale ci sarebbero volute molte ore per percorre cinquanta chilometri, invece Meng Hao raggiunse il cancello della città in un tempo inferiore a quello necessario ad un bastoncino di incenso per bruciare.


Era l'imbrunire, e non appena il sole calò sopra la città, questa divenne simile a un drago gigante avvolto in una spirale, con la testa sollevata per guardare i cieli.


Quando si avvicinò alla città fu colto da una pressione che lo spinse verso il basso. Atterrò sul suolo e continuò a piedi, alzando il capo per fissare il cielo. Sebbene avesse già visto altre città, questo spettacolo lo toccò. Attorno a lui c'erano altri Coltivatori, alcuni solitari e altri in gruppi di quattro o cinque.


In alto, il cielo era completamente terso. Sopra di loro c'era in atto un incantesimo restrittivo che impediva di volare, l'unica cosa visibile era il suo bagliore colorato. Faceva sì che ogni cosa sembrasse celestiale di natura.


Il cancello era protetto da Coltivatori all'ottavo livello di Condensazione del Qi. C'erano guardie anche sulle mura della città, e Meng Hao riuscì a vedere che erano al nono livello di Condensazione del Qi, alla soglia del raggiungimento della Stabilità della Consistenza.


“Questa è una grande città di Coltivatori del Dominio Meridionale...” mentre meditava, Meng Hao iniziò a comprendere davvero appieno il potere che la Setta del Fato Viola esercitava su questa nazione.


Meng Hao guardò in avanti e notò che quando le persone entravano nei cancelli della città pagavano un tributo di Pietre dello Spirito. Proprio quando era sul punto di fare lo stesso, si udì un grido acuto avvicinarsi.


Il suono fu davvero improvviso, tanto che portò tutti i Coltivatori nella zona a sollevare le mani. All'orizzonte un raggio di luce schizzò verso la città.


Era di colore viola, e largo più o meno trenta metri. Si avvicinava come una stella cadente che strideva. Al suo interno si trovava un uomo di mezza età con indosso un abito magnifico. Il suo viso era impassibile, e volò verso il centro della città come se l'incantesimo restrittivo che si sprigionava dal suo interno per lui non avesse alcun valore.


La pressione emessa dal corpo fece comparire degli sguardi scioccati sui volti dei Coltivatori a terra. Si alzò il vento, che trasformandosi poi in una tromba d'aria si diffuse rapidamente nella nazione.


“Un eccentrico alla Formazione del Nucleo. Solo quelle persone possono ignorare l'incantesimo restrittivo della città e volare”.


“Abbassa la voce. Quello è il Reverendo Bi Hong della Setta del Fato Viola. Si racconta che anni fa qualcuno della Setta della Nube della Somiglianza gli mancò di rispetto, così lui massacrò l'intera Setta. È crudele e spietato”.


Il brusio della conversazione sparì lentamente. Meng Hao guardò verso l'orizzonte, con lo sguardo calmo ma il cuore martellante. Chinando il capo entrò nella città.


La più grande città di Coltivatori in cui fosse mai stato era la Città della Via Lattea nello Stato di Zhao. L'ingresso in questa grande città nello Stato della Comparsa Orientale lo fece sentire come se la sua visione del mondo si fosse ampliata tutto d'un tratto. Gli oggetti usati nella Coltivazione erano disponibili ovunque, e degli edifici alti svettavano a perdita d'occhio. I Coltivatori alla Condensazione del Qi e alla Stabilità della Consistenza si affaccendavano ovunque, e Meng Hao intravide addirittura due Coltivatori alla Formazione del Nucleo, come quel Reverendo Bi Hong di qualche momento prima.


Meng Hao era l'unico che indossava un ampio cappello di bambù, il che in effetti fece girare molte persone a guardarlo. Esitò un istante prima di gettarsi in un negozio qualsiasi. Quando ne uscì, non c'era più traccia del cappello. La sua espressione era calma quando passò davanti ad altri negozi, e poi s'incamminò per alcuni vicoli serpeggianti. Improvvisamente il suo corpo scattò all'indietro di trenta metri, e la mano sporse in avanti come un fulmine. Si andò a posare sul collo di un ragazzo di quindici o sedici anni. Meng Hao lo sollevò e lo spinse contro il muro.


La base di Coltivazione del ragazzo non era molto alta, era circa al sesto livello di Condensazione del Qi. Il suo corpo era ossuto, ma i suoi occhi sembravano pieni di arguzia e scaltrezza. Il volto si contorse quando Meng Hao lo sollevò. Il ragazzo sapeva che esercitando solo una minima parte di potere spirituale, Meng Hao lo avrebbe potuto tramutare in cenere.


“Perché mi stai seguendo? Ti concedo una frase per giustificarti”. L'espressione di Meng Hao era la stessa di sempre mentre stringeva il giovane che tremava. Il ragazzo guardò il suo abito nero e i suoi lunghi capelli sciolti, e gli sembrò che la morte stessa fosse sospesa in volo davanti a lui.
                                


                                



