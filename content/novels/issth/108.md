---
weight: 1080
title: Capitolo 108 - La Lotta Segreta Ha Inizio
pubDate: 2025-03-17T11:17:34.777Z
tags:
    - issth
---


Il ristorante era pieno di ogni tipo di persone, quindi nessuno notò l'atteggiamento strano di Meng Hao. Posò lentamente il suo bicchiere di alcool. Aveva un'espressione calma come sempre, ma il suo cuore aveva iniziato a martellare all'improvviso, e un ruggito pervase la sua testa.


In silenzio girò la testa per guardare la persona che aveva accennato alle sette stelle negli occhi della salma dell'Immortale. Poi la abbassò e bevve un altro sorso.


“Sai cosa, è strano. L'Immortale è morto, ma il suo corpo emana ancora una pressione potente che ha provocato strani fenomeni di ogni genere. Le grandi Sette e i grandi Clan possono avvicinarsi fino a un massimo di trecento metri”.


“Ho sentito che di recente i grandi Clan e le grandi Sette hanno creato dei preparati speciali e sono riusciti ad avvicinarsi a più di trecento metri”. La discussione andò avanti fino a mezzogiorno, dopo di che le persone iniziarono a dileguarsi. La persona che aveva accennato alle sette stelle si alzò. Mentre chiacchierava e rideva con il suo amico, fece per andarsene.


Fu in quel momento che Meng Hao picchiettò delicatamente sul tavolo. Il colpetto emise un fragoroso boato, da cui partì un fremito che attraversò i corpi dei Coltivatori lì vicino. Le loro espressioni cambiarono quando tutti si voltarono per guardare Meng Hao.


La sua base di Coltivazione emise d'un tratto l'imponente pressione della Stabilità della Consistenza, che avvolse il ristorante. Poi si disperse. Nonostante questo, in quel breve istante, i corpi dei Coltivatori all'ottavo e al nono livello di Condensazione del Qi tremarono. I loro volti divennero pallidi e il battito dei loro cuori si fece irregolare poiché cercarono di ricordare se avessero detto qualcosa di offensivo nei confronti di questo esperto alla Stabilità della Consistenza.


“Vecchia generazione...”. Uno dopo l'altro salutarono, con i cuori pervasi di adorazione. Sapevano che era proibito combattere all'interno dei confini della città, quindi questa persona non avrebbe attaccato nessuno alla leggera. Tuttavia, per loro, la grande pressione esercitata da un Coltivatore alla Stabilità della Consistenza era estremamente potente, e fece sgorgare il terrore nei loro corpi.


“Tu,” disse Meng Hao, indicando una delle persone. “Vieni qui”. Si trattava di un giovane che sembrava avesse ventisette o ventotto anni. Era all'ottavo livello di Condensazione del Qi. Quando Meng Hao puntò il dito contro di lui, il suo corpo inizio ad agitarsi e sbiancò in volto.


“Vecchia generazione...”. La paura si fece largo nei suoi occhi e la confusione nel suo cuore. Non aveva mai visto Meng Hao prima d'ora e non aveva la minima idea di come avesse potuto attirare la sua attenzione. Gli altri Coltivatori attorno a lui sparirono in un lampo dal ristorante, lasciandosi andare ad un sospiro di sollievo nei loro cuori.


Impassibile, Meng Hao bevve un altro sorso. Il giovane esitò, non avendo il coraggio di rifiutare di avvicinarsi. Con riverenza e con prudenza, fece qualche passo in avanti.


Meng Hao alzò la testa e lo guardò. “Hai appena detto che la salma di quell'Immortale aveva gli occhi grigi, al cui interno si trovavano sette stelle. È vero ciò che hai raccontato?”


“Anziano, mi lasci spiegare,” disse in fretta il giovane, non osando trascurare nulla. “Non ho visto ciò con i miei occhi, ne ho solo sentito parlare. Tuttavia, ho un caro amico che ha davvero osservato questa cosa di persona”.


“E dove si trova di preciso questo tuo caro amico?” chiese Meng Hao, a voce bassa.


“Non lo vedo da sei mesi,” rispose velocemente, terrorizzato dall'idea che Meng Hao potesse pensare che lui si stesse inventando tutto, in caso ci avesse messo troppo tempo a rispondere. “È un discepolo della Setta del Bambù Acquatico di nome Xu Yan”.


Meng Hao aggrottò la fronte e annuì, agitando la mano con freddezza. Il giovane si inchinò rispettosamente, poi uscì il più velocemente possibile liberando un sospiro di sollievo. Decise che non sarebbe mai più tornato in quel posto.


Meng Hao rimase lì seduto a pensare. Non erano rimaste molte persone nel ristorante, ed erano tutte allo stadio della Condensazione del Qi. Avendo visto ciò che era appena successo, pagarono tutti il loro conto e se ne andarono, uno dopo l'altro. Il ristorante fu presto vuoto.


“Pupille grigie con sette stelle. E se la salma di quell'Immortale e il corpo animato che ho visto nel vortice sopra la Torre di Tang nello Stato di Zhao... fossero della stessa persona?!”. Meng Hao sedeva lì, contemplando il corpo che aveva visto e la sensazione di catastrofe che aveva percepito. Più ci pensava, più sembrava che dietro le quinte si stessero dipanando delle questioni più complicate.


“Se voglio averne la conferma, dovrò vedere la salma con i miei stessi occhi...”. Dopo un po', tornò nella sua stanza. La questione della salma dell'Immortale adesso era diventata un grosso peso sul suo cuore. Aveva lo strano presentimento che la ragione per cui il corpo era caduto sulla terra... fosse lui.


Meng Hao trascorse le due settimane successive a cercare di raccogliere più informazioni riguardo alla salma dell'Immortale. Nel farlo, poco a poco arrivò a comprendere meglio tutti gli avvenimenti eccezionali successi negli ultimi due o tre anni a causa di questa.


“L'anno in cui cadde, la salma attirò fin da subito l'attenzione delle cinque grandi Sette e dei tre grandi Clan del Dominio Meridionale. Uno dopo l'altro, questi cercarono di raggiungere il corpo, ma non riuscirono ad avvicinarsi oltre i trecento metri. Inoltre dovettero affrontare dei problemi causati dalla stranezza proveniente dalla Grotta della Rinascita.


“Fecero ulteriori tentativi, usando addirittura dei tesori delle Sette, e alla fine furono in grado di avvicinarsi esattamente a trecento metri... La cosa più straordinaria avvenne sei mesi fa. La Setta della Spada Solitaria utilizzò la sua Riserva Dao per oltrepassare il sigillo dei trecento metri. Riuscirono a ottenere due gocce del sangue dalla salma!


“Una delle gocce venne comprata dalla Setta del Fato Viola a un prezzo esorbitante. L'altra venne riportata alla Setta della Spada Solitaria così da usarla per ottenere l'illuminazione riguardo al significato dell'Immortalità”. Meng Hao era seduto a gambe incrociate nella sua camera, e annotava tutte le informazioni su di un contenitore di giada. Era venuto a conoscenza di queste informazioni al prezzo di alcune Pietre dello Spirito.


“Vennero addirittura dei Coltivatori dal Grande Tang nelle Terre Orientali per indagare... arrivarono anche persone dal Deserto Occidentale. Il corpo venne definito una salma dell'Immortale, e provocò una violenta reazione in tutto il mondo della Coltivazione”. Meng Hao rimase in silenzio per un istante. Rimise a posto il contenitore di giada e poi uscì dalla locanda, con gli occhi splendenti.


Durante lo scorso mese, chiunque in questa città di Coltivatori parlava dell'asta imminente. Meng Hao era già andato al Padiglione dei Cento Tesori a pagare la cauzione e prendere il suo medaglione per l'asta.


Al momento, camminava lungo la strada. Dopo aver superato diversi vicoli, il suo abito diventò nero. Indossò il suo ampio cappello di bambù e coprì il suo volto con una maschera. Ultimamente, sempre più persone si vestivano in modo simile. Con l'asta dietro l'angolo, molte erano le persone che non volevano che i propri affari personali fossero resi noti, e perciò agivano in incognito.


In poco tempo Meng Hao raggiunse l'area in cui si sarebbe tenuta l'asta. Era una grande piazza pubblica circolare. Si potevano vedere molti incantesimi restrittivi, a causa dei quali l'aria era fitta di simboli magici scintillanti.


Numerosi Coltivatori vi sorvegliavano in servizio di guardia, dieci dei quali erano allo stadio della Stabilità della Consistenza. Quattro Coltivatori fluttuavano nell'aria sopra al palco dell'asta a gambe incrociate, con i corpi che emettevano luce. La pressione che emanavano sulla zona era quella dello stadio della Stabilità della Consistenza.


Questo era l'unico corpo di sorveglianza che fosse possibile vedere. L'organizzazione di un'asta di questa portata avrebbe richiesto il sostegno dei Coltivatori all'Anima Nascente. Un Coltivatore all'Anima Nascente avrebbe potuto incutere terrore nel cuore di una città intera. Ma anche nelle cinque Grandi Sette e nei tre grandi Clan del Dominio Meridionale, i Coltivatori all'Anima Nascente erano rari.


Ad ogni Coltivatore all'Anima Nascente ci si rivolgeva con il nome di Patriarca, e solitamente egli avrebbe passato del tempo a meditare in isolamento. Di solito, i Coltivatori alla Formazione del Nucleo sarebbero stati quelli incaricati di lasciare la Setta per occuparsi di varie questioni.


La maggior parte delle persone che partecipavano all'asta provenivano dallo Stato della Comparsa Orientale. Erano presenti anche Coltivatori della nazioni vicine, che avevano viaggiato fino a qui con il solo scopo di prendervi parte. Chiunque entrasse nella piazza dell'asta possedeva una targa per l'asta. Nel momento in cui arrivò Meng Hao, erano già presenti diverse centinaia di persone. Molte altre continuavano ad affluire.


Meng Hao aveva pagato per un posto al limite della piazza. Si sedette a gambe incrociate al suo posto, guardando con freddezza verso il palco e la piazza. Sopra la piazza principale c'erano delle cabine private su tre livelli, preparate non per i Coltivatori con una base di Coltivazione alta, ma per i Coltivatori che ricoprivano posizioni di rilievo.


Guardando i Coltivatori attorno a lui, ne vide un gruppo nettamente più alto di chiunque altro. Indossavano meno abiti, e infatti molte parti dei loro corpi erano cinte da anelli di ferro. La loro pelle era scura, e la maggior parte di loro aveva gli occhi azzurri.


Ciascuno era grosso e alto, con i capelli scompigliati. A giudicare dagli abiti strani e gli anelli di ferro, era ovvio che non fossero del Dominio Meridionale. Questi erano Coltivatori del Deserto Occidentale.


Passò del tempo, due ore per la precisione. Di lì a poco, quando la piazza dell'asta si riempì di circa mille persone, risuonò il rintocco di una campana. Il trambusto e il rumore si placarono, e tutto si fece silenzioso.


Al contempo, al centro del palco apparve un bagliore accecante multicolore. Si espanse fino a coprire tutta la piazza in cui si sarebbe svolta l'asta.


Quando il bagliore si diradò, sul palco apparve un uomo apparentemente dal nulla. Era anziano e indossava un abito lungo e costoso. I suoi capelli erano bianchi e aveva un aspetto antico. Diede un'occhiata con gli occhi scintillanti, provocando una grande agitazione tra i Coltivatori lì intorno.


“È Sir Qiao del Padiglione dei Cento Tesori!”


“Dunque, Sir Qiao presiederà personalmente l'asta. Lui è nel bel mezzo dello stadio della Formazione del Nucleo. Non viene dal Dominio Meridionale. Arrivò qui diversi anni fa dalle isole costiere del Mare della Via Lattea”.


Si diffusero delle discussioni, dopo di che l'uomo anziano sul palco diede un leggero colpo di tosse. Poi parlò, la sua voce pervase l'intera piazza.


“Oggi verranno messi all'asta cento oggetti”, disse con tono pacato. “Tra questi abbiamo elisir medicinali, oggetti magici, eredità, materiali preziosi, beni provenienti dal Deserto Occidentale, tesori del Dominio Meridionale, e oggetti di valore del Mare della Via Lattea. Non ho bisogno di sprecare tempo ad illustrare le regole dell'asta. Il lotto numero 1 è una conchiglia di strombo del Mare della Via Lattea!”. Dietro di lui comparve una donna, anche lei apparentemente dal nulla. Era agile e bellissima, e aveva un'aria di estrema sicurezza. Portava un vassoio di giada, su cui era poggiata una conchiglia di strombo nera, grande all'incirca quanto una mano.


La conchiglia era ricoperta da molte linee, che la percorrevano e si intrecciavano sulla sua superficie. Luccicò come se contenesse i segreti dei Cieli e del Dao. Non appena apparve, un suono misterioso e celestiale pervase l'aria della piazza dell'asta.


“Questo tesoro ha mille anni, ed emette un suono celestiale,” disse Sir Qiao. La piazza dell'asta divenne muta. “Le venature che percorrono la conchiglia sono magiche per natura. Pervadendole di Senso Spirituale per tre anni, si può aggiungere la metà di un ciclo di sessant'anni alla propria longevità. Non c'è un prezzo base”. Non appena finì di parlare, nella piazza esplosero le conversazioni.


Un tesoro in grado di aumentare la longevità può causare un bel po' di scalpore. Anche molte delle persone nelle cabine ne furono sconvolte. Sembrava che l'asta di oggi non sarebbe stata niente male.


Sebbene si trovasse molto lontano dal palco, l'attenzione di Meng Hao rimase concentrata sulla giovane donna composta. Il suo volto fu colto da un'espressione di shock quando si rese conto che l'aveva riconosciuta. Questa era la donna che aveva cercato di sedurlo nel Padiglione dei Cento Tesori della Città della Raffinatezza Orientale. Il suo nome era Qiao Ling.


“Come può essere qui?” pensò. “Lo Stato di Zhao è scomparso molto tempo fa... Forse è andata via prima di tutti quei gravi eventi. Dopo tutto, c'era un Padiglione dei Cento Tesori anche in questa città”.


In quel momento, Chu Yuyan si trovava in una delle cabine private del primo livello, e guardava in basso verso la piazza dell'asta. Accanto a lei c'era un uomo di mezza età, con uno sguardo rispettoso negli occhi.


“Sorella Daoista Chu, l'albero della Primavera e dell'Autunno di cui avevi bisogno è qui. Sfortunatamente, non si possono infrangere le regole del Padiglione. Se ti serve, devi ottenerlo attraverso l'asta. È il lotto numero 39 della lista”.
                                


                                



