---
weight: 1095
title: Capitolo 1095 - Avversione contro Meng Hao!
pubDate: 2025-03-17T11:17:35.044Z
tags:
    - issth
---


L’incarnazione non si diresse verso il campo di battaglia, dato che non possedeva grandi abilità da combattimento; non avrebbe resistito a lungo. Si diresse invece verso la grotta dell’Immortale nella quale si trovavano altri coltivatori della Nona Montagna e Nono Mare.


Nelle altre nazioni si stavano verificando scene simili, soprattutto nella Prima Nazione, dove quattro raggi di luce sfrecciarono verso il campo di battaglia centrale.


Era chiaro che tutti i coltivatori della Schiera si erano resi conto che la guerra dei mortali era estremamente importante!


La dispersione dell’Aura Nazionale avrebbe determinato delle perdite, ed un indebolimento della difesa. Se la difesa fosse stata eliminata… si sarebbero trovati in estremo pericolo!


In una catena montuosa in particolare, nelle Nove Nazioni, vi era una vallata che ricordava un’utopia Immortale. I coltivatori si raggrupparono al di fuori e all’interno della vallata, in un silenzio di tomba, con gli occhi puntati sul coltivatore di mezza età sopra di loro.


Era uno dei coltivatori Demoniaci del Nono Mare. In quel momento, era sdraiato su un divano, circondato da coltivatrici danzanti. Una gradevole musica svolazzava nell’aria, accompagnata dal canto degli uccelli e dal profumo dei fiori. Era un quadretto incantevole.


Il coltivatore Demoniaco fece un profondo sospiro quando si guardò attorno. Non si era ancora abituato alla situazione; nell’ultimo mese, chiunque avesse incontrato gli aveva rivolto sguardi di paura mista ad eccessiva riverenza.


Con una sola parola, poteva spingere qualcuno a suicidarsi. Con un singolo sguardo, qualsiasi attraente coltivatrice vedesse si sarebbe avvicinata a lui con fare seducente e avrebbe soddisfatto ogni suo desiderio. Se si arrabbiava, tutti tremavano di paura. Era come se lui fosse la volontà del Cielo, ed era completamente perso in quella sensazione.


Non aveva mai provato nulla di simile nel Nono Mare, né avrebbe mai immaginato qualcosa del genere. Semplicemente, vi erano troppe persone più potenti di lui.


Anche se recandosi in qualche remota zona avrebbe forse potuto temporaneamente godersi una vita del genere, alla fine sarebbe arrivato qualcuno più forte di lui e si sarebbe preso tutto. La sua vita sarebbe quindi tornata alla normalità.


Ma la Sfera del Vortice del Vento era diversa, ed implicava quindi una disposizione mentale completamente differente.


Proprio in quel momento, si era manifestata un’incredibile pressione. In più, lui era un discepolo del Mondo del Dio dei Nove Mari, e si rendeva conto di avere una missione da compiere in quel luogo. Tuttavia, non riusciva a trattenersi dal crogiolarsi nei piaceri offerti dal Reame del Vortice del Vento.


Mentre pensava a tutto ciò, portò il dito sulla guancia di una delle bellissime donne e l’accarezzò. Vedendo la devozione nei suoi occhi, il coltivatore Demoniaco rise fragorosamente, e stava per dire qualcosa quando, improvvisamente, abbassò il volto. Alzò lo sguardo e vide un raggio di luce sfrecciare verso di lui, che si trasformò poi in Meng Hao.


“Meng Hao!” Il coltivatore Demoniaco spalancò gli occhi, si alzò in piedi, mettendosi immediatamente sull’attenti. Poi si rese conto che non era altro che un’incarnazione. Tuttavia, anche se si trattava solo di un’incarnazione, era pur sempre Meng Hao.


“Vai immediatamente al campo da battaglia del tempio centrale,” disse Meng Hao. Quella semplice frase bastò a provocare una smorfia di rabbia sul volto del coltivatore Demoniaco.


“Non hai il diritto di darmi ordini!”


“Forse no, ma sono abbastanza forte da ucciderti,” rispose impassibile Meng Hao. Le sue parole era ricolme di una sconfinata freddezza. Poteva anche essere un’innocua incarnazione di fronte al coltivatore Demoniaco, ma le sue parole trasudavano comunque un’indefinibile aura omicida. “Vai. È quella la tua missione qui. Non hanno importanza tutte le sfaccettature di piacere che hai sperimentato e quanto tu te ne sia invaghito; se dimentichi la tua missione, non avrò più alcun motivo per tenerti in vita.”


Detto ciò, Meng Hao sfrecciò lontano.


Il coltivatore Demoniaco rimase per un attimo immobile, in piedi ed in silenzio, poi portò la testa indietro ed urlò. Poteva anche essere infuriarsi, ma non aveva altra scelta se non quella di eseguire gli ordini. Si levò in aria e fece un gesto con la mano, al quale nuvole e nebbia lo circondarono, per poi dirigersi verso il campo da battaglia centrale.


Meng Hao non si preoccupava della possibilità che il coltivatore Demoniaco si rifiutasse. Non era la prima persona che affrontava, ma la seconda. Anche il primo coltivatore Demoniaco si era inizialmente infuriato, ma alla fine, era troppo terrorizzato per rifiutare. Il secondo coltivatore Demoniaco aveva reagito proprio allo stesso modo. Nei loro piccoli mondi, erano come imperatori, poiché disponevano di piena autorità su qualsiasi cosa. Dopo solo un mese di quella vita, erano quasi arrivati a perdersi nelle loro stesse fantasie. Era qualcosa che Meng Hao trovava estremamente spaventoso. Secondo lui, i coltivatori, persino i coltivatori Demoniaci, non avrebbero dovuto lasciarsi influenzare a tal punto in un solo mese. 


Molte circostanze del mondo esterno trovavano il proprio esatto opposto in quel luogo, ma in ogni caso, stava accadendo in un periodo di tempo eccessivamente breve.


Era come se esistesse una qualche strana forza nel Reame del Vortice del Vento che amplificava enormemente i desideri di chiunque, rendendoli più intensi e decisi.


“Ne sono stato influenzato anche io?” chiese a sé stesso, senza ricevere una risposta. Con un bagliore, sfrecciò verso il luogo in cui si trovava il seguente coltivatore Demoniaco.


La sua destinazione era una piccola città, nella quale si trovava una fucina. Al suo interno vi era un uomo corpulento che, a torso nudo, lavorava l’acciaio, con in sottofondo il suono metallico provocato dall’impatto tra due metalli. Di tanto in tanto estraeva un pezzo di acciaio dalla fornace, lo esaminava, ed iniziava a colpirlo con un martello.


Vi era un caldo opprimente, motivo per il quale erano poche le persone per strada. Quando Meng Hao apparve, il corpo robusto dell’uomo fu attraversato da un tremito, poi alzò lo sguardo e ridacchiò ironicamente.


Quell’uomo non era altri che quel corpulento ed estremamente subdolo e scaltro coltivatore fisico dell’Orda dei Coltivatori Demoniaci, con il quale Meng Hao aveva già avuto a che fare.


 “Non era necessario che venissi qui di persona,” disse l’uomo. “Conosco la mia missione. Una volta finito con questa spada, mi metterò in viaggio.” L’uomo alzò l’incandescente frammento di metallo sul quale stava lavorando, per poi gettarlo in acqua fredda. Si udirono dei sibili e si levò del vapore, e dopo un momento, estrasse il metallo. Era una lama, piena di piccoli fori, che emanava un’aura omicida. 


“Tu sei diverso da tutti gli altri,” disse Meng Hao con freddezza. Si guardò attorno nella fucina, che aveva un aspetto assolutamente ordinario, senza il minimo segno di stravaganza. L’evidenza lo portava a pensare che gli abitanti della città non avessero idea che quell’uomo corpulento fosse in realtà un Immortale.


 “I miei desideri sono diversi da tutti gli altri,” disse l’uomo, “e inusualmente forti. Per questo motivo, sono difficili da soddisfare.” Rimase sovrappensiero un momento, poi lanciò l’enorme lama nella sua borsa da trasporto, rivolse un ghigno a Meng Hao per poi uscire dalla fucina.


Per qualche ragione, l’atteggiamento dell’uomo sembrava ben diverso da prima, motivo per cui Meng Hao rimase un attimo a fissarlo.


“Spero che tu mantenga questo atteggiamento,” disse inaspettatamente.


“Questo è il piano,” rispose. L’uomo corpulento scoppiò in una risata fragorosa, poi si levò in aria. Scomparve rapidamente all’orizzonte. Gli occhi di Meng Hao brillarono, poi si girò e scomparve, per riapparire proprio di fronte all’uomo.


Anche se era sembrato che l’uomo fosse volato in direzione del campo da battaglia centrale, in realtà era fuggito nella direzione opposta. Non appena si trovò davanti Meng Hao a bloccargli la strada, rise di gusto.


“Oops, ho preso al direzione sbagliata! Colpa mia!” disse. Poi si girò e si diresse verso il campo da battaglia centrale.


Meng Hao lo guardò allontanarsi. Rimase un attimo sovrappensiero, si voltò un istante verso la fucina, e poi se ne andò. Non obbligò nessun altro a combattere. Si limitò ad ispezionare le grotte dell’Immortale di altri coltivatori nella Nona Nazione.


La sua incarnazione stava lentamente sbiadendo. Probabilmente proprio per questo motivo, era sempre più difficile da individuare.


Vide Bei Yu, circondata da un mare di fiori. Vi erano anche innumerevoli coltivatori e mortali che si prendevano cura dei fiori come fossero giardinieri, mentre Bei Yu, in mezzo a loro, praticava la coltivazione. Nonostante l’intera scena apparisse innocua a prima vista, Meng Hao fu in grado di notare che i semi dei desiderio stavano lentamente piantando le proprie radici dentro di lei.


S’imbatté in Fan Dong’er, che si trovava in una situazione piuttosto singolare. Non vi era una sola persona nei dintorni. Infatti, era in meditazione solitaria, ed aveva quindi scelto di non avere contatti con nessuno nel mondo esterno.


Rimase in piedi davanti alla sua grotta dell’Immortale per un po’, osservandola immerso nei suoi pensieri. Alla fine se ne andò.


Appena prima che la sua incarnazione svanisse, trovò l’unico altro coltivatore umano oltre a Fan Dong’er, ossia il giovane del Mondo del Dio dei Nove Mari. In generale, sembrava una persona raffinata ed erudita, ma il mondo che aveva creato sembrava essere uscito dall’inferno.


I mortali che vi si trovavano tremavano, ed i coltivatori estraevano terrorizzati delle Giade Immortali da un’enorme mina!


Quando Meng Hao vide la giada Immortale, la sua mente ebbe un tremito, ed il suo respiro si fece affannato. Era come se fosse affiorato nella sua mente un enorme potere, che lo spingeva ad uccidere immediatamente il giovane coltivatore ed appropriarsi di tutte le giade Immortali.


Quell’impulso affiorò senza alcun preavviso, ed era talmente forte che negli occhi di Meng Hao apparvero delle venature di sangue. La sua base di coltivazione salì alle stelle; fece un gesto con la mano, al quale un’immensa pressione ricadde su tutte le forme di vita che si trovavano nella zona. Le loro menti girarono vorticosamente, e si udì un urlo di rabbia quando il giovane coltivatore si librò improvvisamente in aria.


“Meng Hao, cosa stai facendo!?!?” gridò. L’incarnazione di Meng Hao andò improvvisamente in pezzi, trasformandosi in niente più che cenere. Non fu un gesto intenzionale; bensì, l’incarnazione aveva raggiunto il suo limite, e l’aumento della base di coltivazione di Meng Hao fece sì che le ultime tracce di forza vitale che le rimanevano svanissero.


Il giovane lo fissò in silenzio per un attimo, poi il suo volto s’incupì. Guardò verso il Monte del Sigillo Bianco per poi schiarirsi la gola e tornare a terra.


Sul Monte del Sigillo Bianco, Meng Hao si trovava accanto alla statua, seduto a gambe incrociate. All’improvviso, tossì una boccata di sangue ed impallidì. Aprì gli occhi e sul suo volto si disegnò un’espressione stupita.


Eseguì immediatamente un gesto incantato a due mani per assicurarsi che la sua contemplazione dell’illuminazione non venisse interrotta. Anche se un’interruzione nel processo di contemplazione dell’illuminazione non lo avrebbe distrutto sia nell’anima che nel corpo, avrebbe comunque fatto a pezzi la sua base di coltivazione.


Illuminazioni come quella non potevano essere interrotte; era necessaria una concentrazione totale. 


“È stato come se non fossi padrone di me stesso!!” pensò, scosso. “Non appena ho visto quella giada Immortale, ho provato un impulso incontenibile. Era… indescrivibile. La cosa più terrificante di tutte era che in quel momento, non ho avvertivo alcun desiderio di trattenermi.” Fece un respiro profondo, rendendosi improvvisamente conto di quanto realmente fosse misterioso il Reame del Vortice del Vento. Inoltre, aveva la sensazione di essere stato inconsciamente influenzato da qualcosa, forse sin dal momento in cui era arrivato nel Reame del Vortice del Vento.


Il suo cuore era più freddo che mai, e quel solo pensiero… lo fece tremare.


“I desideri sono amplificati… fortunatamente, quella era un’incarnazione, ed ha finito per autodistruggersi. Se fossi stato veramente io…” Poteva solo immaginare cosa sarebbe successo in quel caso.


Dopo un attimo di silenzio, si immerse ancora una volta nella contemplazione. Tuttavia, il suo cuore rimaneva vigile come non mai.


Nel campo di battaglia dei mortali nel distretto centrale, i tre coltivatori Demoniaci si erano uniti alla mischia, facendo allentare un po’ la tensione. Tuttavia, non ci volle molto affinché arrivassero coltivatori dalle altre nazioni, e la lotta si fece più caotica. La Nona Nazione faticava a controllare la sua Aura Nazionale, motivo per il quale ebbe maggiori perdite. Infatti, tra tutti i raggi color sangue, i loro erano i minori.


Fu a quel punto che…il giovane macilento nell’Ottava Nazione, quello circondato da ossa, si alzò improvvisamente. Era il primo a raggiungere la completa illuminazione delle 100 Essenze.


Inoltre, pose fine ai suoi prolungati sforzi mirati ad ottenere l’illuminazione, e si girò verso la Nona Nazione, provando un desiderio omicida sempre più forte.


“Meng Hao. Cognome Meng… ecco il cognome che detesto più di ogni altro!” Detto ciò, sfrecciò verso la Nona Nazione con un lampo, colmo di desiderio omicida.


“In ogni caso, sarai il primo a morire. Prenderò il tuo marchio del sigillo, e ti farò fuori! Io, Han Qinglei, guadagnerò la gloria di aver ucciso un altro membro della Schiera!” [1] 




NOTE:


1. Il nome di Han Qinglei in cinese è  韩青雷 hán qīng léi. Han è un cognome piuttosto comune. Quing è un colore, può essere blu, verde, ciano, azzurro o addirittura nero. Lei significa “tuono” o “fulmine”.


__


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:


https://www.patreon.com/madotter


Grazie!                                



