---
weight: 110
title: Capitolo 11 - Lo Spaccio del Laboratorio di Elisir per la Coltivazione
pubDate: 2025-03-17T11:17:34.747Z
tags:
    - issth
---


Poco più avanti, Meng Hao vide qualcuno che urlava chiedendo aiuto. Prima che quella persona potesse scendere dall'altura, la spada lanciata dall'omone lo colpì, trapassandogli il collo. Cadde a terra scuotendosi in una doccia di sangue, rantolò un ultimo respiro, poi morì. L’omone afferrò la borsa da trasporto della sua vittima, poi si voltò e s’incamminò nuovamente verso l’Area Pubblica.


Meng Hao assistette all'orripilante scena, poi osservò più a lungo cosa stesse accadendo sull'altura. Il rumore del macello fluttuava assieme al vento, portando con sé l’odore del sangue e della strage fino alle narici di Meng Hao.


“Puoi diventare ricco in una notte in questo posto, ma è anche molto pericoloso. Per la coltivazione, per le Pietre dello Spirito, la gente mette a rischio le proprie vite. Non ne vale la pena.” Meng Hao si accigliò. Era quasi arrivato al picco del terzo livello di Condensazione del Qi, ma ciò che stava accadendo lassù era davvero troppo caotico. Sarebbe stato troppo facile rimanere ferito, e se fosse stato derubato, avrebbe avuto un effetto a lungo termine.


Meng Hao pensò alla mancanza di Pietre dello Spirito nella sua borsa. Se avesse dovuto dipendere dal ricevere le sole Pietre dello Spirito distribuite dalla Setta, chissà quanti anni ancora avrebbe dovuto attendere. Mormorando tra sé e sé, guardò i Coltivatori sull'altura. Lottavano con fierezza, ciascuno di loro aveva subito delle ferite. D’un tratto, Meng Hao ebbe un lampo d’ispirazione, un’idea.


La sua idea si faceva sempre più chiara, e i suoi occhi iniziarono a brillare. Si voltò e corse via, non verso la Grotta dell’Immortale nella Montagna Sud, ma piuttosto in basso verso la Fazione Esterna della Setta. Costeggiò la piazza principale, e presto raggiunse un palazzo.


Appariva antico, circondato dall'aroma fragrante di elisir. Inscritti sopra alla porta, c’erano dei caratteri che riportavano: Laboratorio di Elisir per la Coltivazione.


Non era la prima volta che andava in quel luogo. Nel primo mese dopo essere stato promosso alla Fazione Esterna della Setta, era andato lì una volta, a guardare gli elisir medicinali in vendita. Era stato allora che aveva appreso dell’Elisir del Digiuno, che poteva essere acquistato lì, e che preveniva la fame per molti giorni.


L’unica forma di conio utilizzata erano le Pietre dello Spirito e gli Elisir per la Condensazione dello Spirito. Sfortunatamente, l’equilibrio degli scambi era molto sbilanciato. Un Elisir per la Condensazione dello Spirito poteva essere scambiato con dieci Elisir del Digiuno. Per questo motivo, poche persone si recavano lì, tendeva ad essere un luogo freddo e deserto.


Quando arrivò, Meng Hao non esitò. All'interno non era molto ampio, e proprio nel mezzo della stanza sedeva a gambe incrociate un uomo di mezza età dall'aspetto malaticcio. Un assortimento di contenitori a forma di Lagenaria lo circondava sugli scaffali di legno incastrati tra loro, sui quali erano inscritti i nomi di vari elisir.


C’erano gli Elisir per la Coagulazione del Sangue che potevano curare ferite esterne, Elisir del Rilassamento Muscolare per alleviare la stanchezza, Elisir per il Rinfrescamento dello Spirito per aumentare temporaneamente l’energia, e ovviamente gli Elisir del Digiuno e per il Controllo dell’Appetito. C’erano anche gli Elisir per la Crescita del Midollo, che potevano curare ossa rotte e schiacciate.


C’erano elisir di vari tipi, ma tutti alquanto costosi. Per la maggior parte di essi, il costo per un numero di Elisir da tre a dieci era un Elisir per la Condensazione dello Spirito. Per molti discepoli della Fazione Interna della Setta, un Elisir per la Condensazione dello Spirito valeva la pena di una battaglia, così solo in pochi erano disposti a venire fin qui per scambiarli.


Meng Hao vagò per un po’ nel Laboratorio di Elisir per la Coltivazione mormorando fra sé e sé, gli occhi che brillavano. Poi prese cinque Elisir per la Condensazione dello Spirito e li scambiò con una manciata di elisir diversi.


Sembrava che l’uomo malaticcio non vedesse clienti come lui da tempo. Si illuminò immediatamente porgendogli i contenitori a forma di Lagenaria degli elisir.


Dopo averli messi nella borsa da trasporto, Meng Hao uscì, seguendo con cura una strada tortuosa fra le montagne, a ritroso verso la Grotta dell’Immortale. La notte era calata, quando arrivò.


Si sedette a gambe incrociate guardando i quattro contenitori a forma di Lagenaria.


“I saggi dicevano che se non spendi non otterrai alcun profitto. Ho pagato molto oggi, e molto otterrò in cambio”. Confortandosi in silenzio in quel modo, si alzò e uscì dalla caverna, tornando poco dopo con un lungo ramo spesso quanto il suo braccio, assieme a una grossa pila di foglie.


Estrasse una tunica verde dalla borsa da trasporto di Zhao Wugang e ne strappò le cuciture, poi la stese di fronte a sé. Sembrava delle dimensioni giuste, così prese una seconda tunica, scucì anche quella, e la mise di fianco all'altra. Guardò in basso, soddisfatto.


Poi schiacciò le foglie, facendone scaturire una densa linfa. Immerse il dito nell'inchiostro improvvisato e tracciò grossi ideogrammi sulla stoffa in una calligrafia veloce.


Li guardò, alquanto soddisfatto, poi chiuse gli occhi ed iniziò a fare esercizi di respirazione.


Passò la notte, e sul presto, il mattino dopo, prese il ramo e uscì di corsa dalla caverna.


Non impiegò molto a raggiungere l’altura, e nonostante fosse molto presto vi erano già diversi discepoli presi dalla battaglia. La furia della lotta gli fu subito evidente. Ignorando gli altri Coltivatori, Meng Hao superò le grosse lapidi di pietra e s’incamminò su per l’altura. I suoi occhi scorsero i dintorni, prima di fermarsi su un masso che spuntava da terra lungo il bordo dell’altura.


Avanzò e si sedette a gambe incrociate sul masso, con tutto l’aspetto di uno studente pacifico e inoffensivo. A volte alcuni degli altri lo guardavano cupamente, e in quei momenti lui rivelava in parte il proprio livello di coltivazione. Intimoriti, lo lasciavano stare. Decise di aspettare che arrivasse altra gente.


Passò del tempo, e gradualmente arrivarono sempre più discepoli nell’Area Pubblica. Presto, furono una ventina di persone. Alcune di loro si rivolsero verso il gentile, obbediente Meng Hao, e iniziarono a camminare verso di lui. Tutto quello che gli bastava fare era mettere in mostra un po’ del suo livello di coltivazione, per farli ritirare in stato di shock.


Dopo un po’, pensò che ci fosse abbastanza gente. Aprì con uno strappo la borsa da trasporto, traendone fuori il pezzo di stoffa. Lo appese al ramo, che poi piantò con forza nel terreno argilloso di fianco al masso. La brezza della montagna sollevò la stoffa, trasformandola in una vistosa bandiera. Alcuni dei presenti se ne accorsero, soprattutto dei caratteri inscritti su di esso.


“Spaccio del Laboratorio di Elisir per la Coltivazione.”


Le scritte verde scuro sembravano illuminarsi, e tanto bastava a far cambiare espressione ad alcuni dei più vicini discepoli della Setta dell’Affidabilità. Alcuni apparivano attoniti, altri confusi. Altri sogghignavano con aria di scherno, altri ancora aggrottavano la fronte.


“Spaccio del Laboratorio di Elisir per la Coltivazione? Che significa?”


“Non ditemi che questo è un apprendista alchimista mandato dal Laboratorio di Elisir per la Coltivazione della Setta?”


“Ha un aspetto familiare…”


Diverse discussioni si scatenarono nella piazza dopo che Meng Hao aveva svelato la bandiera. Ma dopo un po’ di tempo, ricominciarono le battaglie e i furti reciproci. Il sangue scorreva a fiotti e le urla risuonavano dappertutto.


Gli occhi di Meng Hao s’illuminarono mentre guardava la gente nell'Area Pubblica. Poco lontano da lui c’erano due Coltivatori di secondo livello di Condensazione del Qi, presi dal combattimento, con gli occhi arrossati. La spalla di uno di loro era stata tagliata in profondità dalla spada dell’avversario. Il sangue sgorgava, ed egli sembrava trovarsi in una posizione difficile.


“Vieni qui, Fratello,” chiamò Meng Hao. “Fratello, i saggi hanno detto: è ingiusto rischiare la vita quando si è feriti. Mi pare che sanguini già molto dalla spalla. Non ti sarebbe d’aiuto farti uccidere. Si da il caso che io abbia un Elisir di Coagulazione del Sangue qui, dal Laboratorio di Elisir per la Coltivazione. Può curare tutte le tue ferite in meno di tre respiri.” Mentre Meng Hao metteva in mostra la sua merce, i due uomini lo ignorarono e continuarono a combattere. Gli occhi del Coltivatore ferito si arrossarono ancora di più, e la ferita che aveva sulla spalla non fece che peggiorare. Poi, il sangue uscì dal suo petto quando la spada dell’altro lo colpì ancora.


“Vedi, sei stato ferito di nuovo,” Meng Hao ammonì il suo primo potenziale cliente. “Presto, vieni e compra un Elisir di Coagulazione del Sangue. Altrimenti potresti essere sconfitto. Tutto quello che devi fare è darmi una Pietra dello Spirito, e io ti darò l’Elisir. Ne vale la pena, fratello.”


“Taci,” ruggì il Coltivatore ferito, arretrando. "Il Laboratorio di Elisir per la Coltivazione è una truffa, ma per una Pietra dello Spirito danno cinque Elisir per la Coagulazione del Sangue. Tu sei ancora peggio!”


“Non è costoso. La tua vita è assai più preziosa di una Pietra dello Spirito. Se muori, tutte le tue Pietre apparterranno a qualcun altro. Tutto quello che devi fare è comprare qualche mio elisir, e successivamente avrai la possibilità di vincere e prendere la borsa da trasporto del tuo avversario. Tutto questo al prezzo di una sola Pietra dello Spirito. È forse costoso, questo? Non stai comprando degli elisir, ma la tua stessa vita.” Meng Hao si alzò in piedi. Forse le sue parole avevano, in qualche modo, colpito il Coltivatore ferito. Si trascinò all'indietro di pochi passi, l’esitazione riflessa sul suo volto.


“Dannazione,” ruggì il suo avversario, puntando in avanti la sua spada. “Se mi rovini tutto, dopo aver ucciso quest’uomo verrò da te!”


“Lo compro!” gridò l’uomo ferito, colpendo la propria borsa e traendone fuori una Pietra dello Spirito, che lanciò verso Meng Hao. Egli la prese al volo e gettò di rimando un Elisir di Coagulazione del Sangue. Il Coltivatore lo prese e lo pose sulla ferita alla spalla. Quasi immediatamente smise di sanguinare.


Rianimato, ravvivato nello spirito, si lanciò di nuovo in battaglia. Ad un tratto il suo avversario si trasse all'indietro, mentre il sangue scorreva dal suo petto ferito.


“Fratello, fratello,” disse Meng Hao. “Il tuo avversario ha acquistato uno dei miei Elisir, e ora trabocca e risplende di energia. Ritengo che ti troverai in grande pericolo, se non ne compri uno anche tu. Non ho solo Elisir per la Coagulazione del Sangue. Ho anche quelli per il Rilassamento Muscolare per placare la stanchezza. Te ne darò uno in cambio di due Pietre dello Spirito. Ciò ti garantirà una cura, assieme a molta energia. Sarai sicuramente in grado di ottenere la vittoria.”


“Tu… tu…” disse il primo uomo con voce indignata. Non sapeva cosa dire. Quel ragazzo dello Spaccio del Laboratorio di Elisir per la Coltivazione era lì per aiutarlo o fargli del male? Era appena passato da una situazione miserabile a una di speranza. Adesso questo. Indignato, attaccò più incisivamente. La scena di fronte a lui era la stessa di quando aveva comprato il suo elisir.


“Se vincerai, spenderai le Pietre dello Spirito di qualcun altro in elisir,” disse Meng Hao in tono invitante, sollevando l’elisir medicinale. “Ne vale davvero la pena.”


“Lo prendo,” disse l’uomo che aveva già comprato l’elisir.


“Dannazione, dallo a me,” disse il Coltivatore che fino a poco prima stava prevalendo. Nonostante il suo odio per Meng Hao, sentire l’altro uomo che chiedeva l’elisir lo aveva spinto a digrignare i denti ed aprire la bocca.


“Ti darò tre Pietre dello Spirito!”


“Fratello, lui ne offre tre. Se non sai superarlo darò l’elisir a lui. Stai attento!”


“Te ne darò quattro!”


“Fratello, ne sta offrendo quattro. Quattro!”


“Cinque!”


“Sei!”


“Dannazione, mi arrendo. Muori!” Il Coltivatore che stava vincendo si rivolse a Meng Hao con furia. Sulle prime, la battaglia era stata semplice. Ma non appena Meng Hao ne fu coinvolto, tutto si era fatto complicato. Si gettò verso Meng Hao, intenzioni omicide gli riempivano il volto, puntando chiaramente ad ucciderlo.


Mentre si avvicinava, l’aspetto di Meng Hao dimesso, studioso e da uomo d’affari, cambiò improvvisamente e si fece tetro e severo. Poco prima che il Coltivatore lo raggiungesse fece un passo in avanti, spingendo di fronte a sé il palmo destro. L’energia spirituale fuoriuscì con un’esplosione.


Il Coltivatore volò all'indietro con uno strillo, travolto dall'energia spirituale di terzo livello di Condensazione del Qi di Meng Hao. L’attacco bastò a fargli perdere i sensi.


Meng Hao prese la sua borsa da trasporto, poi la sua espressione, tetra e severa, cambiò nuovamente, assumendo di nuovo l’aspetto di uno studente gracile. Tutti i presenti erano scioccati.


“Fratello, ritengo che tu mi abbia appena offerto sei Pietre dello Spirito,” disse timidamente, con aria imbarazzata.


Il volto dell’altro Coltivatore impallidì, e il suo corpo tremò. Squadrò Meng Hao con stupore e terrore. Come avrebbe potuto anche solo immaginare che le cose sarebbero andate a finire così? Come poteva una persona dall'aspetto tanto debole e fragile cambiare in quel modo? Era come se quello a cui aveva appena assistito fosse stato un sogno.
                                


                                



