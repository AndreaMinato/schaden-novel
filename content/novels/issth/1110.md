---
weight: 11100
title: Capitolo 1110 - Che Stai Facendo!?
pubDate: 2025-03-20T11:49:56.689Z
tags:
    - issth
---


Mentre la sua risata risuonava nell’aria, Yuwen Jian fece improvvisamente un respiro profondo, seguito da un suono esplosivo che ricordava quello di una tempesta.


L’aria attorno a loro andò in frantumi, come se con un solo respiro stesse risucchiando tutta l’energia del Cielo e della Terra.


Come risultato, il suo corpo crebbe rapidamente fino a raggiungere i 18 metri di altezza!


“Fisico Divino delle Nove Trasformazioni, Prima Trasformazione!” Yuwen Jian ruggì mentre il suo corpo cresceva da 18 metri a ben 27. Sembrava un gigante, che fluttuava in aria, trasudando una pressione impressionante. [1]


Alzò la mano destra e la serrò in un pugno, che diresse verso Meng Hao. Era un movimento semplice, ma i rumori sinistri che emise fecero andare in pezzi l’aria. Urlò di nuovo, e si diresse verso Meng Hao, ricordando una montagna.


Era enorme, ma si muoveva ad una velocità sorprendente. In un battito di ciglia, si ritrovò di fronte a Meng Hao, pronto a schiantare il suo enorme pugno con una forza terrificante, sterminante.


Gli occhi di Meng Hao s’illuminarono di una luce strana. Il sangue gli ribolliva nelle vene, ed il desiderio di combattere aumentava all’avvicinarsi del pugno di Yuwen Jian. Fece un respiro profondo e, anche se la sua energia non esplose come quella di Yuwen Jian, quel solo respiro bastò a far salire la sua aura alle stelle.


La follia prese il sopravvento su di lui, una follia come quella del Supplizio. Era una determinazione senza precedenti, incurante di qualsiasi altra cosa, persino della possibilità di spezzarsi tutte le ossa nel tentativo di sbarazzarsi del nemico.


Quell’incontenibile desiderio si condensò in un singolo pugno che sfrecciò nell’aria. Era il secondo pugno del coltivatore fisico di Meng Hao.


Il Pugno dell’Auto-Immolazione! Detto anche… Pugno del Supplizio!


Il corpo di Meng Hao si scontrò con quello di Yuwen Jian con un boato. La terra tremò, le montagne crollarono, il cielo lampeggiò. Meng Hao emise un grugnito soffocato e indietreggiò di circa venti passi. Quando alzò lo sguardo, vide Yuwen Jian svolazzare in aria come un aquilone al quale è stato tagliato il filo, con il sangue che gli spruzzava dalla bocca. Con quel solo pugno, Meng Hao l’aveva scaraventato via, e il suo corpo sembrava sul punto di sgretolarsi.


“Seconda trasformazione!


“Terza trasformazione!


“Quarta trasformazione!” La voce di Yuwen Jian riecheggiava mentre indietreggiava, ed il suo corpo continuava a crescere, fino a quando raggiunse i 180 metri di altezza. Adesso era davvero un gigante, dotato di un’energia esplosiva. Con un urlo, riuscì finalmente a fermarsi, poi si fece forza e si preparò a rispondere al Pugno del Supplizio di Meng Hao. Avanzando, disse, “Quinta trasformazione!”


Si udì un altro grido e divenne ancora più alto. Quando Meng Hao lo raggiunse, era diventato 135 metri. A guardarli da lontano, Meng Hao appariva completamente insignificante.


Tuttavia, quella figura apparentemente insignificante conteneva un potere tale da far tremare il corpo fisico di Yuwen Jian.


Gli occhi di Meng Hao erano freddi come il ghiaccio. Yuwen Jian aveva detto che il pugno sferrato poco prima sarebbe stato l’ultimo, ma adesso era pronto ad attaccare di nuovo. Meng Hao stava perdendo la pazienza. Improvvisamente, aprì il pugno, mostrando il palmo. Tale movimento avrebbe dovuto causare una diminuzione del suo impeto, ed invece, apparvero delle increspature indescrivibili.


Era come se il suo palmo si fosse unito al mondo per diventare la volontà del Cielo!


In quel momento, al di fuori dell’area sigillata nella gabbia, una fortissima pressione sembrò sprigionarsi, un’aura risvegliante che penetrò attraverso il sigillo e s’insinuò dentro Meng Hao.


Il suo palmo aperto si serrò lentamente di nuovo in un pugno, facendo esplodere la sua aura come la volontà del Cielo, liberando un intenso, indescrivibile desiderio omicida!


“Sterminio degli Dei!” disse Meng Hao con freddezza.


Tuttavia, quando pronunciò quelle parole, Yuwen Jian, pronto ad attaccare, rabbrividì improvvisamente, sopraffatto da una sensazione di pericolo mortale senza precedenti. Era indescrivibilmente intensa, e aveva avuto la sensazione che se avesse proceduto con il suo attacco, ne sarebbe uscito morto!!


“Dannazione! Come può essere così forte!? Deve aver contenuto la sua forza lottando con Lin Cong!” Yuwen Jian abbassò di colpo il volto, e la sua energia in costante crescita svanì improvvisamente. Iniziò immediatamente ad indietreggiare, tornando alle sue dimensioni normali. Poi, con un’espressione estremamente seria, disse furioso, “Fratello Meng Hao, cosa stai facendo! Bhè? Cosa pensi di fare!?!? Non avevamo un accordo? Stavamo solo confrontando le nostre tecniche di combattimento, giusto? Non posso credere che tu stia utilizzando attacchi mortali!?!?


“In qualità di fratello, mi ferisce profondamente! Potremmo anche esserci appena incontrati, ma siamo diventati amici dal primo istante! Non c’è motivo di cercare di ucciderci a vicenda! Hai mostrato di essere all’altezza per scambiare i nostri Sigilli del Mondo! Hahahah! Fratello, ho già detto che l’ultimo pugno che ho sferrato sarebbe stato l’ultimo, e mantengo sempre la parola data.” Yuwen Jian sembrava completamente a suo agio nel passare dall’essere arrogante ed altezzoso al chiamare Meng Hao fratello. Aveva un’espressione estremamente sincera, proprio come dovrebbe essere quella di un coltivatore fisico; trasmetteva onestà e franchezza.


“Per quanto riguarda lo scambio del Sigillo del Mondo, Fratello Meng Hao, perché non ci rechiamo insieme alla Montagna dell’Aura della Nazione della Settima Nazione? Fare uno scambio significherà non dover intaccare la nostra amicizia. In più, puoi ottenere l’illuminazione di ulteriori essenze. Che svantaggi potrebbero mai esserci?


Sul volto di Meng Hao si disegnò una strana espressione, si schiarì la gola e rilassò il pugno.


“Finirebbe nel migliore dei modi.”


“Per favore, seguimi!” dentro di sé Yuwen Jian fece un respiro di sollievo, poi scoppiò in una risata mentre conduceva Meng Hao verso la montagna. I due si trasformarono in due raggi di luce e sfrecciarono verso la Montagna dell’Aura della Nazione della Settima Nazione. Non ci volle molto affinché vi arrivassero, e dato che Meng Hao era stato invitato da Yuwen Jian, le difese della Montagna dell’Aura della Nazione lo lasciarono stare.


Una volta giunti alla statua, Yuwen Jian fece come per afferrare qualcosa, facendo sì che la fiamma del Sigillo del Mondo si librasse in aria e fluttuasse sul suo palmo.


Meng Hao aveva la solita espressione, ripeté il medesimo gesto, facendo apparire un Sigillo del Mondo.


I due si fissarono cautamente per un attimo prima di oscillare le mani e scambiarsi le due fiamme.


Yuwen Jian sorrise, annuì e si sedette a gambe incrociate. Non iniziò subito a contemplare l’illuminazione, ma guardò Meng Hao ed attese che fosse lui ad iniziare. Dopotutto, una volta iniziato, non c’era modo di fermare il processo. Se uno dei due avesse iniziato senza l’altro, sarebbe stato un problema per entrambi.


Inoltre, Yuwen Jian non era intenzionato a cedere permanentemente il Sigillo del Mondo della Settima Nazione.


Dopo un attimo di riflessione, Meng Hao fece un gesto con la mano sinistra, al quale gli imp-baccello nero si sparpagliarono attorno a lui per fargli da Protettori del Dharma. Poi si sedette e osservò la fiamma nella sua mano.


Yuwen Jian fece un respiro profondo, al che delle luci brillanti iniziarono a vorticargli attorno, per trasformarsi poi in uno scudo protettivo. Si scambiarono un ultimo sguardo, e senza aggiungere altro, s’immersero contemporaneamente nella contemplazione.


I loro corpi furono immediatamente attraversati da un tremito. Seppur rimanendo ben attenti alle mosse dell’altro, iniziarono entrambi a concentrarsi sulle Essenze e le leggi naturali.


Il tempo scorreva. Tre giorni più tardi, entrambi si trovavano a un punto cruciale della contemplazione. Nonostante Yuwen Jian non avesse precedentemente ricevuto il flusso di qi dalla Sfera del Vortice del Vento come era avvenuto a Meng Hao, si trovava nel suo territorio, e di conseguenza, il suo processo di illuminazione avanzava rapidamente.


Invece, Meng Hao non si trovava nel suo territorio – il Monte del Sigillo Bianco, bensì nella Montagna dell’Aura della Nazione della Settima Nazione. Tale circostanza aveva rallentato fortemente il processo di illuminazione, ma Meng Hao beneficiava comunque del flusso di qi della Sfera del Vortice del Vento. Pertanto, anche se la sua velocità era leggermente diminuita, restava pur sempre accettabile, e lo posizionava appena avanti a Yuwen Jian.


Tuttavia, il quarto giorno, quando Meng Hao era quasi alla fine, la pressione nella Settima Nazione aumentò esponenzialmente, e dei boati riempirono l’aria.


Yuwen Jian spalancò gli occhi, ed uno sguardo severo si dipinse sul suo volto.


“Sta arrivando qualcuno!” ringhiò. Dato che si trovava nel bel mezzo della contemplazione dell’illuminazione, tuttavia, vi era ben poco che potesse fare. Volse lo sguardo verso Meng Hao, che aveva aperto gli occhi, per poi guardare in lontananza, accigliato.


Poco dopo sfrecciarono nell’aria tre raggi di luce. In prima linea vi era un giovane con i capelli mezzi neri e mezzi bianchi. Non era solo carino, ma bellissimo, ed aveva uno sgargiante marchio della Schiera sulla fronte.


Era seguito da altri due coltivatori, un uomo e una donna. Sembravano entrambi giovani, ma le aure della base di coltivazione che emanavano erano spaventose. Erano del Reame Antico, con cinque Lampade dell’Anima spente ciascuno. Inoltre, non sembravano normali basi di coltivazione del reame Antico. Davano la sensazione di essere più potenti, pertanto, si trattava di prescelti.


“Il seguace numero uno del Dao-Celeste, l’undicesimo coltivatore della Schiera, Hai Dongqing!!” [2] Il volto di Yuwen Jian ebbe un tremito, e spalancò gli occhi.


“Seguace? Hai Dongqing?” chiese Meng Hao.


“Un tempo Hai Dongqing era come me, un coltivatore della Schiera della Settima Montagna. Tuttavia, dopo essere stato sconfitto dal Dao-Celeste, si unì inaspettatamente alla sua cerchia. Per un coltivatore della Schiera, è inammissibile diventare seguace di un’altra persona!” Yuwen Jian digrignò i denti e fissò i tre coltivatori in arrivo. “Dannazione, non dovrebbero puntare alla Terza e la Sesta Nazione quelli del Dao-Celeste? Non posso credere che li ignorino e vengano proprio qui!” Il volto di Yuwen Jian fu attraversato da un tremito, e dentro di sé inveì contro di loro. La sua contemplazione dell’illuminazione non era ancora completa, pertanto gli era impossibile combattere.


“Hai qualche conto in sospeso con Hai Dongqing?” chiede inaspettatamente Meng Hao.


Yuwen Jian si scurì ulteriormente in volto, ed annuì. “L’ho ucciso una volta, anni fa.”


Considerando che entrambi erano coltivatori della Schiera della Settima Montagna e Settimo Mare, non c’era da stupirsi che avessero avuto difficoltà a mantenere una buona relazione, e fosse finita in una lotta all’ultimo sangue.


Meng Hao rimase a sedere tranquillo per un attimo, mentre Yuwen Jian digrignava i denti. Anche se non poteva sferrare lui stesso un attacco, Yuwen Jian poteva raccogliere aiuti. Sbatté la mano a terra, facendo riecheggiare dei boati in tutta la Settima Nazione. Inaspettatamente, sul suo corpo comparvero di colpo numerosi fori, che poi esplosero rivelando un gruppo di figure.


Erano burattini, dozzine di burattini, con una potente base di coltivazione. Meng Hao sbarrò leggermente gli occhi, ma dato che anche Yuwen Jian era nella Schiera, era più che normale che disponesse di assi della manica che non avrebbe svelato in assenza di un valido motivo.


Quasi nello stesso momento in cui apparvero i burattini, Hai Dongqing iniziò ad avvicinarsi, con i capelli che ondeggiavano al vento ed un’energia stupefacente che si propagava dal suo corpo.


“Quindi, ci incontriamo ancora Yuwen Hian!” gli occhi di Hai Dongqing brillavano d’odio. Fluttuava nell’aria, parlando con voce delicata ed effeminata. Spostò poi lo sguardo su Meng Hao.


“Meng Hao? Non avrei mai pensato di trovarti qui! Bhè, non importa. Vorrà dire che oggi potrò mettere le mani su quattro Sigilli del Mondo per il Fratello Anziano Dao-Celeste!”


Yuwen Jian sbarrò gli occhi, ed iniziò ad inveire ad alta voce: “Fratello Anziano Dao-Celeste!? Che stronzata! Non sei altro che il servetto del Dao-Celeste, sciocco! Dimmi un po’, che faccia tosta bisogna avere per entrare nella cerchia di qualcun altro, eh, Hai Dongqing?”


NOTE:


1. Il “Fisico Divino” di Yuwen Jian, ad ogni trasformazione, aumenta la sua altezza di multipli di “zhang”. Inizia con 6 “zhang” ovvero 18 metri, e poi aumenta di multipli di 9.


2. Il nome Hai Dongqing in cinese è 海东青 hǎi dōng qīng. Hai significa “mare” ma può essere anche un cognome. Dong significa “est”. Qing è un colore, di solito verde, blu, ciano o azzurro, ma in alcuni casi anche nero.
                                


                                



