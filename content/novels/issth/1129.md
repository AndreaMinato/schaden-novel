---
weight: 1129
title: Capitolo 1129 - Il Mastino di Sangue Vola!
pubDate: 2025-03-20T11:49:56.692Z
tags:
    - issth
---


Il viso dell'uomo in nero ebbe un tremito mentre veniva lanciato lontano ancora una volta. L'intensità del potere che Meng Hao emanava ora aveva instillato la paura persino nel cuore del Dao Celeste. L'uomo in nero poteva anche avere un potentissimo corpo fisico e una strana magia Daoista, ma combattere contro Meng Hao nel suo stato attuale gli metteva un'immensa pressione.


Boati riempirono l'aria mentre l'uomo sputava sangue. Già mentre stava cadendo indietro, Meng Hao si avventò in avanti per assestare un altro pugno.


L'uomo sgranò gli occhi, e usò entrambe le mani per invocare un incantesimo.


“Vero Dao!” abbaiò. Un mare accecante di luce violacea gli eruppe di fronte, trasformandosi poi in una gigantesca mano viola che volò verso Meng Hao.


“Infrangere tutte le magie? Disperdere tutti i Dao?” chiese Meng Hao con un freddo suono di disapprovazione. Evocò un incantesimo, e l'Essenza della Fiamma Divina apparve. Sostenuta dal potere del Reame Immortale Onniceleste, l'Essenza della Fiamma Divina si diffuse in tutte le direzioni con un potere terrificante. Si sentirono suoni rombanti mentre sbatteva contro l'enorme mano viola.


Questa volta non ci fu alcun effetto di dispersione del Dao. La mano viola era incapace di scacciare la Fiamma Divina e poté solo resisterle. Echeggiarono boati mentre la Fiamma Divina si dissolveva. Contemporaneamente, la mano viola si disintegrò.


Ciò che restava della Fiamma Divina proseguì verso l'uomo in nero, travolgendolo istantaneamente. L'uomo sbiancò, e cadde indietro, indietreggiando velocemente. Tuttavia, i coltivatori rosso sangue e gli altri uomini in nero dietro di lui non furono altrettanto veloci.


In un battito di ciglia, la fiamma divina piombò sopra di loro avviluppandoli. Risuonarono miserabili urla: nonostante possedessero corpi immortali, i coltivatori cremisi vennero ugualmente distrutti.


Gli uomini in nero, invece, lanciarono urla raccapriccianti mentre venivano ridotti in cenere.


Il leader degli uomini in nero indietreggiava, completamente scioccato. Invocò un altro incantesimo, facendo apparire una sconfinata luce viola, che si trasformò in una serie di magie Daoiste e abilità divine che si unirono insieme a formare un'enorme rete che poi sfrecciò verso Meng Hao.


Meng Hao fece ondeggiare la mano, liberando un'altra abilità divina che ridusse in brandelli l'enorme rete. L'uomo in nero sbiancò, sputò sangue e poi cadde indietro di nuovo. Meng Hao stava per attaccare di nuovo, quando improvvisamente tutto il suo corpo ebbe uno spasmo fuori controllo. Un dolore atroce partiva dalla sua fronte, da cui emerse il Frutto nel Nirvana, che cadde. Riuscì ad afferrarlo, ma come lo fece sentì un'immensa ondata di debolezza impossessarsi di lui.


Tossì sangue e barcollò leggermente indietro. Non gli era rimasto altro potere offensivo. Si sentiva svuotato, e iniziò subito a fluttuare verso il pavimento.


Vedendo ciò, l'uomo in nero immediatamente sfrecciò verso Meng Hao; fu su di lui in un battito di ciglia. Sorprendentemente, l'attacco usato era di nuovo il Pugno dello Sterminio degli Dei.


Meng Hao sorrise amaramente. Non aveva più energie, e aveva la vista annebbiata; era completamente esausto, e nonostante la situazione mortale, non c'era niente che potesse fare per darsi una scossa.


Come l'uomo in nero gli fu addosso, un ruggito di rabbia improvvisamente echeggiò da dentro il blocco di ghiaccio scarlatto. Di colpo il ghiaccio andò in frantumi, facendo volare frammenti in tutte le direzioni. Una striscia rosso sangue sfrecciò nell'aria, ricoprendo completamente Meng Hao per proteggerlo dal colpo del vecchio.


Riecheggiò un'esplosione e il vecchio oscillò visibilmente, con il sangue che gli colava dagli angoli della bocca, mentre il contraccolpo lo faceva volare indietro. Nello stesso momento si udì dall'interno della luce rosso cremisi un grugnito soffocato. Subito dopo, questa si tramutò in una nebbia, all'interno della quale fu possibile riconoscere l'enorme testa del mastino. Con fare feroce, balzò verso l'uomo in nero con le fauci spalancate, come per divorarlo.


L'uomo sbiancò, ed indietreggiò ancora, evitando l'attacco. Tuttavia, dagli angoli della bocca colò altro sangue.


“Possessione!” urlò il vecchio. “Tu... stavi usando questa bestia per prendere possesso della Mazza di Sangue?!?!”


Meng Hao ansimò mentre il mastino, ridestatosi, gli vorticava intorno, e riversava in lui energia vitale, rinvigorendolo. Quando vide la nebbia rossa intorno a sé, e la testa del mastino, venne pervaso da una sensazione familiare, e non poté fare a meno di sorridere.


“Ha interrotto il processo di fusione per salvarti,” disse il pappagallo. “Ci vorrà una bella dose di fortuna per un'altra opportunità simile.”


Il pappagallo e la gelatina di carne sembravano esausti. Dopo aver lanciato per un momento un'occhiata a Meng Hao, ritornarono nella sua borsa da trasporto.


Ora il mastino emanava potenti fluttuazioni del Reame Antico: chiaramente aveva lo stesso livello di un coltivatore umano con dieci Lampade dell'Anima estinte.


Sarebbe potuto essere anche più potente; le opportunità di prendere possesso di anime di rinnegati erano estremamente rare nell'universo, ma Meng Hao era il suo padrone, la sua famiglia: l'unica ragione per cui voleva diventare più potente era proteggerlo, quindi, se Meng Hao era in pericolo mortale, non avrebbe potuto scegliere di continuare a cercare di accrescere il proprio potere. Dopotutto, se avesse perso il suo padrone, la sua vita non avrebbe avuto nessun significato.


Era un cane fedele, e si poteva dire che vivesse esclusivamente per Meng Hao!


Si riconosceva negli occhi di Meng Hao una luce gentile mentre guardava verso il mastino, che ruggì gettando indietro la testa. Scricchiolii provenivano dalla nebbia, che andò a condensarsi fino a formare il corpo dell'animale. Ovunque sporgevano acuminate protuberanze d'osso, e i suoi denti erano affilati come rasoi. Era di color rosso sangue, e sembrava una terrificante e gigantesca fiera selvaggia. Inoltre, ora sfoggiava anche due enormi ali scarlatte!


Il mastino sembrava più feroce che mai, come una sorta di diabolico dio di sangue. Dai suoi occhi si irradiavano infinita freddezza e ferocia nei confronti del mondo. Era come se per il mastino non esistessero concetti come bene e male, giusto e sbagliato: esisteva solo... il suo padrone!


Aveva un aspetto feroce, violento e freddo. Qualunque persona con poco coraggio ne sarebbe rimasta terrificata solo al guardarlo.


Persino molte delle più feroci creature esistenti al mondo sarebbero tremate di paura ad una sua semplice occhiata.


Solo ad una persona, ed una soltanto, era concesso salirgli in groppa, e solo a questa avrebbe scodinzolato. Questa persona era... la persona che l'aveva allevato da quando era cucciolo. Meng Hao.


Era il solo ed unico ad avere questi diritti!


Meng Hao salì in groppa al mastino, e questi ruggì, sbatté le ali, e poi volò verso la superficie della valle sopra di loro. Tutto tremava intorno a lui, distruggendosi, e si lasciò indietro un enorme cratere, mentre si librava nel cielo.


Volò via, ed apparentemente attraversò qualche sorta di sigillo che era stato posto sull'area. Nel frattempo, diventò ancora più grande, raggiungendo in breve i 300 metri di lunghezza, ed emise un ruggito stupefacente che fece scuotere tutto e scaturire un vento impetuoso.


Fu a questo punto che si sentì un urlo arrabbiato risuonare nel cielo. Quel suono proveniva da nient'altro che la cima della Montagna dell'Aura Nazionale della Terza Nazione.


“Uccidetelo!” ruggì l'uomo con i vestiti imperiali. “Recuperate quel cristallo di sangue!”


Nel momento in cui il mastino si alzò nel cielo, fu in grado di percepire come il blocco di ghiaccio color del sangue fosse andato in pezzi. Percepì anche che la mazza rosso sangue era stata consumata, e che come risultato... il mastino aveva preso il suo posto!


Come il suo ruggito riecheggiava intorno, numerosi coltivatori dalle vesti nere, incredibilmente potenti, apparvero intorno a lui. Quasi contemporaneamente questi si trasformarono in fasci di luce che sfrecciarono verso Meng Hao.


I più forti erano i tre uomini in nero in testa al gruppo, specialmente quello nel centro. Indossava gli stessi vestiti degli altri, ma il suo viso non era coperto. Era un uomo di mezza età, calvo, e con un'espressione tranquilla che sembrava l'immagine stessa della saggezza.


Non appena presero il volo, emanarono un'incredibile pressione. Quando Meng Hao la percepì, la sua espressione vacillò per un istante. Accarezzando il mastino, lo incitò, “Forza, andiamo!”


Immediatamente questi buttò indietro la testa e ruggì ancora. Poi si trasformò in un raggio di luce rosso sangue e sfrecciò lontano.


Con il passare degli istanti, nell'area si raccolsero sempre più coltivatori dalle vesti nere. Contemporaneamente, il coltivatore nero contro cui Meng Hao aveva combattuto nel sotterraneo emerse dalle macerie del cratere, ma invece di unirsi al gruppo degli altri coltivatori in nero, volò direttamente verso il coltivatore calvo dall'espressione saggia, e sorprendentemente... si fuse con lui!


In un battito di ciglia, i due divennero uno soltanto. L'aspetto dell'uomo di mezza età era cambiato: sembrava più vecchio ora, ma nonostante questo, da lui si sprigionò l'aura di uno Pseudo-Dao!!


Pur non essendo davvero in quel Reame, vi era abbastanza vicino per essere considerato un esperto dello Pseudo-Dao!


“Meng Hao,” mormorò l'uomo. “Nona Montagna. Nono Mare....” I suoi occhi baluginarono di reminiscenza, mentre sospirava leggermente. Poi si lanciò in aria all'inseguimento, subito seguito dagli altri uomini in nero.


L'incredibile velocità con cui si muoveva gli assicurò la possibilità di lasciarsi discretamente indietro gli altri coltivatori in nero, facendolo sembrare una freccia che bucava il cielo.


Per quanto riguardava il mastino, sfrecciava attraverso la Terza Nazione verso la regione del tempio centrale talmente rapidamente da lasciarsi dietro l'immagine residua.


Meng Hao gli sedeva in groppa, consumando pillole medicinali e sforzandosi di guarire il prima possibile. Il suo Strato Eterno era stato messo a dura prova, e quindi cercava di usufruire di ogni momento possibile per cercare di recuperare quanto più potere possibile. La Sfera del Vortice del Vento era semplicemente troppo pericolosa per permettersi di non essere all'apice delle proprie capacità.


Poteva anche percepire l'intensa aura assassina che si stava avvicinando dietro di sé.


Grazie alla straordinaria velocità del mastino, riuscirono a lasciare presto la Terza Nazione per entrare nella regione del tempio centrale.


Era anche il luogo della grande Guerra delle Nove Nazioni, e dei coltivatori dalle varie Nove Montagne e Mari. Nonostante non fossero molte le persone rimaste, avevano tutte scelto di rimanere in quell'area. Sapevano che, nonostante sembrasse pericolosa, era l'area più sicura in cui restare.


Chiunque ritornasse alla Nazione da qualunque posto venisse, avrebbe potuto restare coinvolto nel feroce combattimento dei coltivatori della Schiera, ed era questa la situazione più pericolosa immaginabile.


Inoltre, tutti i coltivatori erano giunti alla consapevolezza che la regione del tempio centrale era il luogo più adatto per controllare i propri desideri.


Non appena Meng Hao entrò nell'area, i coltivatori e i mortali occupati in scontri mortali alzarono lo sguardo verso l'enorme mastino, sussultando scioccati.


“Cos'è quello?!?!”


“Cielo! Com'è possibile che una fiera rosso sangue come quella faccia la sua comparsa nella Sfera del Vortice del Vento!?!?”


Poco dopo si resero conto che c'era qualcuno sopra il mastino.


“Guardate, sulla sua schiena... è una persona!!”


“E' Meng Hao!” Fan Dong’er e Bei Yu si trovavano nella regione del tempio centrale, e avvistarono quasi subito il mastino, e Meng Hao sulla sua schiena.


Fu a questo punto che il coltivatore calvo del Pseudo-Dao sospirò mentre lasciava la Terza Nazione e entrava nella regione del tempio centrale.


“E' passato tanto tempo... dall'ultima volta che sono stato qui,” mormorò piano.
                                



