---
weight: 11370
title: Capitolo 1137 - Cambiamenti Radicali!
pubDate: 2025-03-20T11:49:56.694Z
tags:
    - issth
---


Gli occhi di Meng Hao brillarono. Poteva percepire una specie di indescrivibile e malevola aura venire dal vaso di terracotta, come se contenesse il volere di tutte le forme di vita nella Sfera del Vortice di Vento.


Dal sangue emerse un suono come di infinite grida, che si diffuse in ogni direzione facendo brillare il cielo mentre le nove colonne di luce innalzatesi dalle Nove Nazioni si affievolivano lentamente. Persino i nove vortici nel cielo sembravano esserne affetti e sembrava che potessero smettere di girare da un momento all’altro.


Si avvertirono dei boati e l’Imperatore rise maniacalmente. Dopo aver lanciato a terra il vaso di terracotta, questo si ruppe e fece spruzzare il sangue in ogni direzione. L’ululato intangibile si fece sempre più intenso, trasformandosi in varchi che si espansero ovunque, ricoprendo l’intera Sfera del Vortice di Vento, rivoltandola e distorcendola.


Meng Hao era in affanno. Nella Sfera del Vortice di Vento si stavano manifestando dei cambiamenti radicali e, anche se si era preparato mentalmente, vedere accadere quelle cose davanti ai suoi occhi era comunque qualcosa di sconvolgente.


Gli altri coltivatori dalla Sfera della Montagna e del Mare avevano un’aria stupita dipinta sul volto.


Il vaso di terracotta si ruppe e il sangue spruzzò in ogni direzione. Il feroce combattimento degli eserciti delle Nove Nazioni aveva già da tempo impregnato il terreno di rosso, ma quell’ulteriore flusso di sangue si era diffuso senza penetrare nel terreno e ogni cosa che toccava sembrava diventare ancora più cremisi.


“Esseri viventi, Cielo e Terra, montagne e fiumi, vento e nuvole… per il potere conferitomi, io vi evoco!” Quando la voce stridula dell’Imperatore riecheggiò in ogni direzione, il sangue del vaso di terracotta iniziò ad agitarsi come se fosse vivo.


Era come se all’interno del sangue fosse nascosto qualcosa la cui attenzione era appena stata richiamata! Era come se una chiave avesse aperto la porta di quelle terre color del sangue!


Il terreno nell’area del tempio centrale stava tremando violentemente. Poi, una grande quantità di sangue iniziò ad innalzarsi dalla terra, come se fosse stato richiamato da qualcosa o qualcuno.


Un forte rumore venne avvertito ovunque insieme alle grida di molte voci feroci. Altro sangue sgorgò dalle terre, trasformando tutto quanto in un mondo di sangue.


I coltivatori dalla Sfera della Montagna e del Mare, compresa Fan Dong, erano completamente scioccati e non avevano idea di cosa stesse succedendo.


“Sangue del Vortice di Vento. Lacrime celesti. Io vi chiamo per risvegliarvi dal vostro sonno di morte!” L’Imperatore si morse la punta della lingua e sputò una boccata di sangue. I suoi capelli erano scompigliati e sembrava pazzo.


Si sentirono dei forti rumori quando la terra iniziò a tremare con crescente intensità. Meng Hao sfrecciò nell’aria, rinunciando all’inseguimento di Dao Celeste e dirigendosi direttamente verso l’Imperatore. Aveva avuto l’improvvisa sensazione che se le cose avessero continuato a svolgersi in quel modo, si sarebbe verificata una grossa catastrofe.


Quasi nello stesso momento in cui Meng Hao aveva iniziato a caricare l’imperatore, Zong Wuya sospirò e fece un passo avanti, allungando la mano per bloccargli il cammino.


“Meng Hao, non puoi evitare che tutto questo accada. Guarda.”


Meng Hao spinse Zong Wuya fuori dalla sua traiettoria, e un forte vento iniziò a soffiare. Eppure, era incapace di fare qualunque cosa per fermare il sangue.


“Mi lasci vivere di tua spontanea volontà. Perché?” Meng Hao fece un incantesimo con la mano destra, facendo brillare una luce azzurra dal suo corpo.
Immediatamente, come risultato dell’Incantesimo dell’Erosione della Montagna, iniziarono a discendere diverse montagne. Non erano normali catene montuose ma montagne colorate d’azzurro, montagne Immortali che si schiantarono al suolo con una forza incredibile.


“So già che decisione hai preso,” disse lentamente Zong Wuya. “E tu sai quale decisione ho preso io. Per quanto riguarda chi ha ragione e chi ha torto, dovremo solo aspettare e vedere… il tempo risponderà alle nostre domande.” Eseguì un incantesimo con la mano destra e mosse il dito.
Immediatamente le sue Lampade dell’Anima spente si espansero fino a raggiungere le montagne azzurre Immortali. Un forte boato riecheggiò e Zong Wuya si fece indietro di qualche passo, tremando.


“Per quanto riguarda il perché ti abbia lasciato in vita… è perché… spero che, se mi sto sbagliando, tu possa aiutarmi a realizzare qualcosa.” I suoi occhi erano ancora una volta pieni di reminiscenza e di complesse emozioni.


Sospirò nuovamente.


Meng Hao venne costretto alla ritirata dal contraccolpo. Guardò verso Zong Wuya e vide lo sguardo negli occhi dell’uomo, per cui rimase in silenzio.


Iniziò a scorrere sempre più sangue. In un battito di ciglia tutto ne venne ricoperto, rendendo l’area un fiume di sangue. Si sentirono dei forti rumori e gli occhi di Meng Hao si spalancarono. Di fianco, Dao Celeste sembrava sconvolto ma colse l’occasione di quello che stava succedendo per ritirarsi.


“Vieni avanti, sangue del Vortice di Vento!” urlò l’Imperatore.La sua mano destra si alzò improvvisamente e si ficcò le dita nei suoi stessi occhi.


Nel momento in cui il suo dito penetrò il suo bulbo oculare, il cielo si riempì di fulmini.


Il sangue che ricopriva la terra stava ribollendo e continuava a venir fuori dalle profondità della terra. Il fiume di sangue si stava ora trasformando in un mare di sangue.


In un battito di ciglia tutte le terre si ricoprirono di una quantità inimmaginabile di sangue. Persino le nove pagode che rappresentavano le Nove Nazioni erano in pericolo di venirne sommerse.


Quello era il sangue versato dai soldati che erano morti in battaglia.


“Spirito del Vortice di Vento, rilascia i tanti anni di rancore, trasformali nei tuoi eroi…” Lanciò indietro la testa e gridò, alzando entrambe le mani in aria per un momento prima di spingerle in basso con violenza.


Il rancore fece tremare la terra. Il mare di sangue si innalzò e iniziò a solidificarsi fino a formare una serie di figure, una dopo l’altra. In un battito di ciglia se ne crearono troppe per poterle contare. Dopo la loro apparizione gridarono con forza e fissarono Meng Hao e Dao Celeste, così come tutti gli altri coltivatori dalla Sfera della Montagna e del Mare, con occhi iniettati di sangue.


Era un’ostilità che era stata repressa per diversi anni, un odio che si era radicato a fondo nelle loro ossa, impregnando il loro sangue. Si era rinforzato, generazione dopo generazione, fino a diventare una vera e propria tempesta.


“Attivazione della Nona Formazione di Sangue!” ruggì l’Imperatore. Sollevò il piede destro e lo schiacciò con ferocia a terra verso il mare di sangue.
Risuonò ovunque un boato e le figure solidificate dal sangue iniziarono a sfrecciare verso le nove pagode, urlando per tutto il tragitto.


Tutti stavano guardando la scena mentre le figure di sangue si scontravano contro le pagode e svanivano completamente, venendo assorbite da queste ultime, che poi divennero del colore del sangue.


Il sangue che rimase a terra continuò a fluire nelle pagode, che apparentemente possedevano una specie di forza gravitazionale. Ci vollero solo pochi secondo perché tutto il sangue si prosciugasse.


Le nove pagode, avendo assorbito tutto il sangue delle figure cremisi, erano diventate ora di un rosso brillante. A quel punto, nove raggi di luce cremisi si innalzarono dalle nove pagode.


Sfrecciarono verso i Cieli, penetrando attraverso le nuvole per formare… nove vortici del colore del sangue.


Guardandoli da vicino era possibile vedere moltissime figure di sangue all’interno dei vortici, veloci come se stessero correndo.


Le nove pagode non erano molto distanti l’una dall’altra e per questo non lo erano nemmeno le nove colonne di luce. Inoltre, anche i nove vortici sopra di esse erano molto vicini. Mentre crescevano, si fusero insieme formando un unico enorme vortice!


I coltivatori dalla Sfera della Montagna e del Mare rimasero scioccati nel vedere tutto quello. Un momento dopo, l’incredibile vortice cremisi riempì il cielo di tuoni, facendo tremare le terre sotto di sé.


Le colonne di luce delle Nove Nazioni avevano impedito alla Sfera del Vortice di Vento di innalzarsi ulteriormente nel vuoto, ma la comparsa di quel vortice aveva distrutto quel punto morto che avevano causato. Mentre girava, le terre che prima erano immobili tremarono, poi ancora una volta…
Iniziarono ad ascendere!


Dall’esterno, nel vuoto, sarebbe stato possibile vedere l’intera Sfera del Vortice di Vento iniziare a salire rapidamente.


“Profanazione delle Montagne dell’Aura della Nazione!” ululò l’Imperatore, piantandosi la dita nell’altro occhio e rendendosi così completamente cieco. L’unica cosa che rimaneva dei suoi occhi erano due buchi pieni di sangue. Allo stesso tempo risuonò una risata assordante.


I coltivatori in tutte le sette delle Nove Nazioni della Sfera del Vortice di Vento iniziarono a tremare come se si fossero risvegliati da un sogno. Le loro espressioni divennero fanatiche e iniziarono ad urlare a gran voce:


“Per la libertà!”


“Per la libertà!”


“Per la libertà!”


Dalla Prima alla Seconda Nazione…. In tutte le Nove Nazioni, in tutte le varie sette, le stesse parole uscivano dalle bocche dei coltivatori, riempendo l’aria.


Allo stesso tempo, i coltivatori della Sfera del Vortice di Vento si schiacciarono le mani contro la testa. Si sentirono degli echi come quelli dei tuoni e il sangue iniziò a spruzzare dalle loro bocche mentre ondeggiavano con volti cinerei. Alcuni di loro caddero addirittura a terra, morti.


Il sangue iniziò a spruzzare dalle loro bocche come fossero fontane e sfrecciò in alto nell’aria per poi ricadere a terra verso il cumulo di macerie della Montagna dell’Aura Nazionale più vicina.


Immediatamente, le Montagne dell’Aura della Nazione distrutte dovettero fronteggiare i diversi fiumi di sangue che sfrecciavano contro di esse a gran velocità.


Il sangue venne usato per contaminare i raggi di luce!


Le terre tremarono e il cielo divenne del colore del sangue. Delle nuvole scure iniziarono ad addensarsi e, dei raggi di luce che si innalzavano dalle Nove Nazioni, uno venne spento immediatamente. Poi un secondo, un terzo e un quarto…


Nello spazio di pochi respiri, tutti i raggi di luce si spensero!


Quando questo accadde, i vortici che si erano creati scomparvero, lasciando solo una cosa nel cielo… l’unico vortice color del sangue che si era innalzato dall’area del tempio centrale!


I tuoni riempirono l’aria mentre le terre della Sfera del Vortice di Vento prendevano velocità. Dal vuoto era possibile vedere le terre innalzarsi rapidamente.


A causa dell’incredibile velocità, montagne e fiumi crollarono e la terra tremò violentemente.


Le città si sbriciolarono e i coltivatori, compreso Meng Hao e gli altri dalla Sfera della Montagna e del Mare, avvertirono un’incredibile pressione, come se una gigantesca mano li stesse spingendo verso il basso.


Fan Dong e gli altri tossirono una boccata di sangue e sui loro volti si dipinsero espressioni di sconcerto.


Persino Dao Celeste era internamente scosso. Si fece indietro di qualche passo ma non scappò. Aveva la sensazione che i cambiamenti radicali che stava affrontando la Sfera del Vortice di Vento stessero raggiungendo un punto di svolta.
                                


                                



