---
weight: 114
title: Capitolo 114 - Molte Grazie, Sorella Daoista Chu
pubDate: 2025-03-17T11:17:34.779Z
tags:
    - issth
---


Chu Yuyan cominciò lentamente a recitare il metodo segreto della Setta del Fato Viola. “Qi Viola dell'Est, Coltiva i Nove Qi Viola di cielo e terra, utilizza il metodo proveniente da Oriente, comprendi il sorgere del sole e della luna, trasforma la volontà del tuo cuore, osserva lo splendore, senti la luna...”


Poiché vedeva Meng Hao seduto lì, perso apparentemente tra i suoi pensieri, pronunciò le parole lentamente. Dentro di lei, sorrise con freddezza.


“Ha sicuramente capito che non mi interessano solo gli abiti. Ma ce l'ho in pugno. Vuole aprire la sua borsa da trasporto tanto quanto lo voglio io. Di sicuro non approfitterà di quel breve lasso di tempo solo per prendere dei vestiti per me. Tirerà fuori degli oggetti magici o qualche elisir medicinale. Tuttavia, osi prendere quello che vuole, purché impari la tecnica del Qi Viola a Ovest, poi resterà paralizzato!”. Sul suo voltò balenò una lieve esitazione mentre ripeteva la tecnica a memoria.


Ovviamente questo non era Qi Viola dell'Est, ma piuttosto una tecnica segretissima sviluppata successivamente dalla Setta del Fato Viola, chiamata Qi Viola a Ovest. Nemmeno Wang Tengfei sapeva della sua esistenza. Veniva insegnata esclusivamente a membri speciali della Setta, e il suo scopo era di riuscire a fornire potere spirituale e forza vitale al Prescelto!


Ogni Prescelto della Setta del Fato Viola avrebbe avuto l'opportunità di scegliere qualcun altro con cui esercitare il Qi Viola a Ovest. Un Anziano della Setta avrebbe partecipato in modo da impedire a quella persona di opporsi, e anche per tenerli entrambi sotto controllo. Dopo aver messo in pratica con successo questa tecnica, quella persona sarebbe diventata una sorta di clone del Prescelto, dopodiché il Prescelto sarebbe stato in grado di assorbire la sua base di Coltivazione e la sua forza vitale con il Qi Viola dell'Est.


Era proprio per la combinazione delle due arti che la Setta del Fato Viola occupava l'attuale posizione nel Dominio Meridionale.


Chu Yuyan non aveva ancora utilizzato il potere del Fato Viola a Ovest su nessuno. Ma adesso non aveva altra scelta se non mettere in pratica questa tecnica.


Nonostante il suo potere, c'erano degli effetti collaterali potenzialmente pericolosi. Di solito gli Anziani della Setta rimanevano in supporto, pronti a fornire aiuto per qualsiasi incidente del genere.


“Se non riscontrerai problemi con la prima tecnica, allora ti darò una piccola quantità di sangue,” disse Chu Yuyan con calma. “Non è possibile vedere il sole, e senza sole o luna visibili è difficile assorbire il Qi Viola. Tuttavia, ce n'è un po' nel mio sangue, che ti aiuterà ad utilizzare la tecnica”.


Meng Hao alzò lo sguardo verso Chu Yuyan, con gli occhi tremolanti in contemplazione. Dentro di sé stava ridendo con freddezza; prima ancora che lei pronunciasse la tecnica, aveva capito che avesse cattive intenzioni. L'unica cosa su cui non era certo era il procedimento esatto con cui aveva pianificato di agire.


Dopo aver ascoltato la prima mnemonica, ebbe un vago indizio. Il motivo principale per cui gli stava insegnando questo metodo di Coltivazione era che se questa le avesse permesso di aprire la sua borsa da trasporto, alla fine lei gli avrebbe in qualche modo provocato dei danni.


All'improvviso si alzò, andò verso di lei e le si accovacciò davanti. La prese per i capelli e tirò la sua testa verso di lui. Lei cercò di lottare, ma semplicemente non era forte quanto lui. Si erano scoperte altre parti del suo corpo mentre tentava di opporre resistenza.


“Meng Hao, che cosa stai facendo?!” gridò lei, l'espressione sul volto cambiò. D'un tratto il suo cuore fu pervaso dall'angoscia e il suo corpo iniziò a tremare. Le labbra si trovavano solo a pochi centimetri da quelle di Meng Hao. Poteva sentire l'odore del suo respiro. La mano di lui stringeva la cima della testa come una tenaglia; non riusciva ad andare indietro.


“Non c'è bisogno che tu mi dia il tuo sangue. Lo prenderò da me”. Tirò la sua testa di lato e poi senza alcuna pietà diede un morso alla sua spalla, affondando i denti in profondità nella carne.


Il corpo tremò, e nei suoi occhi si fece largo un odio spietato.


Lui era talmente vicino che ne poteva sentire il calore. Da lontano sembravano quasi una coppia che si stava abbracciando.


Un istante dopo, Meng Hao allentò la presa e si alzò di nuovo. Senza neanche rivolgerle uno sguardo, ritornò al suo posto e si sedette a meditare. Il sangue della ragazza gocciolava lungo il suo volto. Chiuse gli occhi e cominciò a praticare la Coltivazione secondo la tecnica che Chu Yuyan gli aveva appena insegnato.


Chu Yuyan ci mise qualche secondo a calmare il respiro agitato e recuperare il contegno. Fissò Meng Hao con odio.


“Aspetta solo che tu finisca di esercitare questa tecnica,” pensò. “Risucchierò la tua base di Coltivazione e poi ti farò a pezzi. Userò la tua stessa energia per attivare il marchio nel mio corpo. Dopodiché la Setta del Fato Viola riuscirà a trovarmi”. Digrignò i denti finché non sembrò quasi che si potessero frantumare, giurando di ripagarlo con un affronto dieci volte maggiore rispetto a quanto ne aveva dovuto sopportare oggi. Questo valeva in particolare per il dolore alla spalla e i segni del morso. Era qualcosa che non riusciva proprio ad accettare.


Passarono diverse ore. Gli occhi di Meng Hao si aprirono di scatto. Nelle sue pupille era apparso un accenno di viola. Quando lo vide, Chu Yuyan si sentì un po' meglio.


“La seconda tecnica mnemonica,” disse Meng Hao con noncuranza.


Senza esitazione, Chu Yuyan cominciò a dirgli la seconda tecnica. “Il Qi Viola ritorna verso il lago, tingendo le sponde del Pilastro del Dao; Nove rotazioni in tre strati, un marchio di un Drago Viola...”


Trascorse altro tempo, anche più dell'ultima volta. Chu Yuyan stava cominciando a diventare titubante.


“Nella Setta, alle persone scelte dall'Anziano Fratello Li per esercitare il Qi Viola a Ovest servivano due ore per portarlo a termine, sotto il controllo di un Anziano. Perché Meng Hao sta andando così piano?”


La sua esitazione continuò per altre quattro ore. Finalmente Meng Hao aprì gli occhi. Il bagliore violaceo era ancora più intenso. Quando lo vide, Chu Yuyan si lasciò andare ad un sospiro di sollievo.


“Dovrà avere un talento latente comune, per questo gli ci vuole più tempo per la Coltivazione”. Poi, gli spiegò la terza tecnica.


Meng Hao rimase in silenzio a pensare per un po'. Poi chiuse gli occhi e iniziò a meditare. Questa volta ci mise anche di più. Passarono due giorni interi prima che lui finisse. Tuttavia, quando aprì gli occhi le sue pupille apparvero completamente viola e gli occhi stessi brillarono dello stesso colore.


In effetti tutto il suo corpo sembrava emettere un tenue bagliore viola.


All'inizio Chu Yuyan si preoccupò. Ma nel vedere il viola pieno dentro i suoi occhi, la sua base di Coltivazione si scosse con vigore. Era decisa.


“Ora resta solo un altro passaggio,” pensò, “e quando sarà finito, lui sarà spacciato!”. I suoi occhi tremarono leggermente, e disse, “Ora, eserciteremo la Coltivazione insieme. Quando uniremo il nostro potere, la borsa da trasporto si aprirà. Dovrai prestare la massima attenzione quando ciò accadrà: non potrai mollare. Sarà un brevissimo istante, e se non entrerai nella borsa allora, non ci sarà una seconda opportunità”. Mentre parlava, sembrò che il disprezzo nei suoi confronti fosse venuto fuori e si fosse adagiato sul corpo del ragazzo. Sollevò le mani.


“Resisti solo un altro po',” pensò lei, ridendo con freddezza tra sé e sé. “E poi tutto sarà finito”.


Il volto di Meng Hao era impassibile. Guardava Chu Yuyan con freddezza, con le pupille viola tremolanti. Tirò fuori la borsa del Cosmo e la mise di fianco a lui. Sollevò le mani e  posizionò i palmi contro quelli della ragazza. All'improvviso, le loro basi di Coltivazione che fino a qualche momento prima erano state represse, iniziarono a fremere.


La reazione aumentò sempre di più, e un Qi bianco cominciò a sollevarsi dai loro corpi. Sui loro volti scorrevano gocce di sudore. Quando ciò accadde, Meng Hao riuscì a sentire chiaramente che qualcosa stesse richiamando il potere spirituale violaceo all'interno del suo corpo. Cominciò a scorrere nelle sue mani e in Chu Yuyan. Il bagliore viola nei suoi occhi iniziò a svanire.


In quel momento, Meng Hao sentì d'un tratto che la forza repressiva sulla sua base di Coltivazione si stava lievemente riducendo. Emerse un piccolo frammento di energia spirituale. Senza esitare, Meng Hao lo lanciò direttamente nella borsa del Cosmo. Questa brillò e ne uscì qualcosa.


“Qi Viola dell'Est e a Ovest, legatevi!” gridò Chu Yuyan, ignorando qualsiasi cosa fosse venuta fuori dalla borsa del Cosmo. I suoi occhi splendettero intensamente.


Fu in questo istante, quando il potere della base di Coltivazione di Meng Hao stava scorrendo verso Chu Yuyan, che improvvisamente lei sentì la sua stessa energia vacillare... Nello spazio di due respiri, sembrò quasi che la base di Coltivazione di Meng Hao fosse sparita del tutto. Non riusciva più ad assorbirne neanche un po'.


“Possiede una base di Coltivazione alla Stabilità della Consistenza, è impossibile che io ne abbia assorbita così poca.. così...”. L'espressione sul suo volto cambiò non appena guardò verso Meng Hao. Lui la stava ricambiando guardandola con un sorriso beffardo. Al momento non c'era la minima traccia di viola nei suoi occhi.


Quando vide ciò, il battito del cuore di Chu Yuyan diventò irregolare, e il suo volto si contorse con un’espressione di incredulità. Scattò all'indietro.


“Tu...”


“Molte grazie, Sorella Daoista Chu,” disse lui in modo freddo. Sollevò la sua mano e l'oggetto che era emerso dalla borsa del Cosmo volò verso questa.


Era una pietra di cristallo. Non una pietra di cristallo qualsiasi, ma una delle tre Pietre dello Spirito enormi rimaste nella sua borsa!


Sbiancò in volto quando si spinse contro il muro roccioso. Il suo cuore martellava, incapace di comprendere perché il Qi Viola a Ovest avesse fallito. Lei era sicura di aver sentito lui praticare la Coltivazione utilizzando quella tecnica. E il colore viola nei suoi occhi, quello non poteva essere simulato. Se lo fosse stato, la sua stessa base di Coltivazione non avrebbe potuto iniziare ad agitarsi, e non avrebbe nemmeno potuto assorbire quel poco che ne aveva già assimilato.


Il suo corpo iniziò a tremare. Il piano era stato progettato sul momento, e aveva i suoi difetti. Era un rischio e lei era sicura di averlo in pugno. Una volta preso, era impossibile per lui riuscire a scappare.


Ma i fatti erano quelli. Il cuore di Chu Yuyan cominciò a tremare. Mentre guardava Meng Hao, fu colpita d'un tratto da quanto lui fosse imprevedibile. La sensazione crebbe solo di più.


Se quello fosse stato l'unico problema, non sarebbe stato poi così grave. Ma poi notò la grande pietra dello spirito che Meng Hao stringeva in mano. Le sue pupille si restrinsero dalla paura. Guardò più attentamene e poi iniziò ad ansare, sul suo viso si fece largo uno sguardo incredulo.


“Quella è... una Pietra dello Spirito di grado altissimo!”
                                


                                



