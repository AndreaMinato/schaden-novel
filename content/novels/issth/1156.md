---
weight: 1156
title: Capitolo 1156 - Il medaglione di Giada macchiato di Sangue!
pubDate: 2025-03-17T11:17:35.047Z
tags:
    - issth
---


Il vecchio era molto combattuto: da una parte, era abbagliato dalla cupidigia, ma dall'altra, era preoccupato dai precedenti di Meng Hao e questo lo faceva esitare e acquietava vagamente la sua sete di denaro. Vacillò un attimo, poi i suoi occhi brillarono improvvisamente e guardò fuori dall'edificio.


In quel momento, c'era là fuori un coltivatore vestito in rosso, che si inchinò profondamente a mani giunte.


“Patriarca, il pollo sta andando a un'asta in questo momento. Sembra che voglia parteciparvi.”


Gli occhi dell'uomo brillarono di determinazione, e schizzò in piedi. Uscì a grandi falcate dall'edificio e si diresse verso la casa d'asta, fiancheggiato da quattro coltivatori vestiti di rosso. Tutti avevano delle espressioni feroci e irradiavano un intento omicida.


“Non importa chi tu sia o da dove vieni, se hai meno di 1.000.000 giade Immortali, ti lascerò in pace. Fino a che non ne saprò di più del tuo passato non ti toccherò...” Avendo deciso di osservare Meng Hao da un po' più vicino, gli occhi dell'uomo ebbero un lampo.


Proprio come avevano detto i coltivatori in rosso, Meng Hao dopo la frenesia da acquisti in negozi e bancarelle, ora si trovava nella principale casa d'asta nel mezzo del bazar. Stava un po' in disparte, guardando il palco principale e gli oggetti messi all'asta. Non c'erano molte persone che rilanciavano. C'era qualche figura vestita in magenta nell'area che registrava le offerte, e in generale aveva un'aria molto minacciosa.


A nessuno era concesso di fare offerte false, e tutti quelli che rilanciavano dovevano essere in grado di acquistare l'oggetto al prezzo pattuito. Chiunque avesse cercato di causare problemi avrebbe corso il rischio di essere catturato e ucciso dalle guardie del Bazar della Nuvola Celeste.


L'espressione di Meng Hao mentre osservava l'asta era la stessa di sempre. Le persone nella sala l'avevano notato quasi immediatamente, ed erano visibilmente eccitate. La voce iniziò a diffondersi, e in poco tempo tutti nella casa d'asta erano venuti a conoscenza della sua presenza.


Dopotutto, nonostante fosse stato nel bazar per meno di mezza giornata, aveva già comprato quasi il trenta percento dei beni presenti. Era evidente che fosse incredibilmente ricco. Sarebbe stato impossibile per lui non attirare l'attenzione, e questo era vero soprattutto per quanto riguardava le coltivatrici: ogni volta che lo guardavano, i loro occhi luccicavano e cercavano di sembrare il più carine possibile. Era evidente che cercavano di attirare la sua attenzione e avere così la possibilità di fare fortuna loro stesse.


Solo poche persone sembrarono trovarlo familiare, e un istante dopo, i loro occhi si spalancarono mentre realizzavano davvero chi fosse.


Questo era vero anche per il banditore d'asta, che non riusciva a fare a meno di gettargli uno sguardo di tanto in tanto, e prestargli una particolare attenzione.


Meng Hao sembrava indifferente a tutto quel subbuglio che aveva creato e restava lì, calmo, nonostante dentro di sé si sentisse piuttosto perplesso.


“Perché non sono ancora venuti? Qualcosa non va. Mi hanno seguito per un bel pezzo, continuando ad andare e venire. Dopo aver fatto rapporto, avrebbero dovuto aver dato tutti i dettagli a tutti a qualcuno.


“Forse queste persone non si danno alle ruberie?” Si accigliò. Non aveva tempo per starsene tranquillo ad aspettare. Dopo averci pensato un po', era arrivato alla conclusione che forse visto che non aveva ancora abbandonato il bazar, quelle persone avevano ritenuto poco saggio fare qualsiasi mossa.


“In questo caso,” pensò, “posso anche andarmene. Almeno questo gli darà una possibilità.” Aveva preso questa decisione e stava per andarsene, quando improvvisamente il banditore d'asta mostrò un vassoio di giada alzandolo in alto.


“Signore e signori, Compagni Daoisti, il prossimo oggetto ha dei precedenti misteriosi,” disse, con voce orgogliosa. “Al fine di assicurarci che il nostro bazar resti un luogo fiorente, e di aggiungere lustro alla nostra casa d'asta, il Patriarca Nuvola Celeste ha deciso di offrire uno dei suoi cimeli più rari!


“Questo non è altro che un pendente di giada, ma non è un medaglione che proviene dalla Nona Montagna e Mare, - No! - questo medaglione proviene dall'Ottava Montagna e Mare. Da un lato è inciso un fulmine, dall'altro il carattere Meng 孟. Secondo le congetture del nostro Patriarca, questo altro non è che un medaglione di comando appartenente ad un membro del Clan Meng dell'Ottava Montagna e Mare. Nonostante sia impossibile risalire a chi appartenesse esattamente, era qualcuno di un rango molto elevato!


“Come lo sappiamo? Perchè questo medaglione, nonostante sia un tesoro del Reame Antico, è macchiato di sangue, che lo sigilla completamente, e assicura che possa rilasciare solo potere del Reame Immortale....


“Nonostante il Patriarca non sia riuscito a rimuovere il sigillo, ci sono molte altre entità potenti nei Cieli e nella Terra. Sicuramente esiste qualcuno che PUO' rimuoverlo!” Alzò il pendente di giada nella sua mano destra, e questo brillò di una luce verde. Si sentì anche il suono di un tuono scaturirne fuori e propagarsi in tutte le direzioni. Era persino possibile distinguere un fulmine verde formarsi all'interno della luce emanata dal ciondolo.


Per quanto sembrasse incredibile, la sensazione che emanava era quella del Reame Immortale. Anche così, restava un tesoro prezioso per ogni coltivatore del Reame Immortale.


C'era anche un taglio profondo sulla superficie del pendente, che era diventato di un viola cupo, come se fosse composto di sangue congelato. Il suo aspetto generale era piuttosto bizzarro.


“L'offerta di partenza per questo oggetto è di 8.000.000 pietre dello spirito!” urlò il banditore.


Meng Hao inizialmente aveva pensato di andarsene. Ma poi si era fermato a guardare il medaglione di giada, e la sua mente venne violentemente scossa da ondate di stupore.


Guardando quel pendente gli mancò il respiro. Non avrebbe mai immaginato che in un bazar come questo sarebbe incappato in un oggetto del genere!!!!


Era sicuramente un medaglione di comando del Clan Meng dell'Ottava Montagna e Mare. Inoltre, non era il medaglione di comando di un membro ordinario del Clan. Improvvisamente Meng Hao ricordò il viso di un vecchio uomo, qualcuno che era arrivato a stare vicino a suo affranto Nonno Fang quando aveva sperimentato la sua prima Tribolazione del Settimo Anno.


Quel vecchio uomo non era uno straniero. Era suo Nonno Meng!


Era il Grande Saggio del Clan Meng dell'Ottava Montagna e Mare!


Meng Hao ricordava di aver giocato con il suo medaglione del comando quando era bambino, e quel medaglione sembrava identico a quello all'asta in quel momento!


Meng Hao aveva il fiato corto, i pensieri gli vorticavano nella testa. Non sarebbe mai stato capace di dimenticare come i suoi due nonni se ne erano andati a cercare un Esterno, solo per salvare lui. Alla fine l'Esterno era arrivato, ed aveva spiegato ai genitori di Meng Hao cosa avrebbero dovuto fare. Tuttavia, suo Nonno Fang e suo Nonno Meng... non avevano mai fatto ritorno.


Meng Hao non sarebbe mai stato capace di dimenticarlo, e aveva sempre sperato che un giorno sarebbe stato in grado di trovarli, o almeno di trovare qualche indizio riguardo a ciò che era successo.


Ora, guardando il medaglione di giada, era pervaso dalla convinzione che... fosse proprio il medaglione del comando di suo Nonno Meng.


Quel pensiero causò un fremito nel suo cuore. Non era certo di sapere di chi fosse il sangue di cui era intriso il medaglione, ma lo riempiva di preoccupazione per suo nonno.


“50.000.000 pietre dello spirito!” urlò, la sua voce talmente ferma da tagliare l'acciaio. “Dammi quel pendente!”


Non appena le parole lasciarono le sue labbra, un silenzio di tomba riempì l'aria. Tutti quelli che stavano per fare un'offerta sussultarono, poi chiusero la bocca, rifiutando di emettere un suono. Uno ad uno tutti si girarono a guardare Meng Hao.


Persino il banditore lo guardava scioccato. Nella sua stima, quel pendente non valeva più di 30.000.000 pietre dello spirito, ma Meng Hao inaspettatamente aveva fatto un'offerta di 50.000.000.


“Um... qualche altro Compagno Daoista vorrebbe fare un'offerta?” chiese senza nemmeno pensarci. Nessuno rispose. Tutti i coltivatori circostanti erano semplicemente sbalorditi da quella cifra.


Il banditore deglutì a forza, e disse, “Molto bene, in questo caso, il pezzo è venduto a--”


Stava per battere il martelletto, quando improvvisamente...


“Offro 100.000.000 pietre dello spirito.” Una voce antica risuonò come dall'alto dei Cieli. Tutti si voltarono per vedere un vecchio uomo avanzare a grandi passi nella casa d'asta, fiancheggiato da quattro coltivatori dalle vesti rosse.


Aveva delle chiazze marroni sul viso, e sembrava minaccioso senza bisogno di essere in collera. La sua base di coltivazione era nello stadio avanzato del Reame Antico, e sembrava quasi essere un tutt'uno con tutto quello che lo circondava. La sua comparsa improvvisa sulla scena portò stupore e subbuglio tra gli altri coltivatori.


“E' il Guru Vento Celeste!!”


“E' il Fratello Giovane del Guru Nuvola Celeste, uno dei Patriarchi del Bazar della Nuvola Celeste!!”


“Che cosa ci fa qui? E perché ha appena fatto un'offerta? 100.000.000.... E' possibile che questo medaglione di giada abbia qualche straordinario potere o abilità nascosti?!” Tra la folla scoppiò un certo trambusto. Il banditore osservava scioccato, ed immediatamente chiuse la bocca. Invece di sbattere il martelletto, giunse le mani e si inchinò rispettosamente al Guru Vento Celeste.


Non fu l'unico. Tutti i coltivatori in magenta, così come tutti gli altri partecipanti all'asta, giunsero le mani e si inchinarono in segno di saluto.


Il Guru Vento Celeste sorrise ed annuì. Poi si voltò verso Meng Hao, con un'espressione gentile e persino rammaricata. Quando lo guardò, si rese conto che sembrava familiare, e il cuore iniziò a martellargli in petto. Infine sgranò gli occhi quando realizzò chi Meng Hao fosse.


Ma poi fece finta di non conoscere la sua identità. “Giovane amico,” disse, “ti porgo le mie più sincere scuse. Il mio Fratello Anziano ha mandato all'asta quell'oggetto solo per errore. Non avrebbe mai dovuto essere messo in vendita. Tuttavia, la reputazione del Bazar della Nuvola Celeste è di massima importanza, e quindi, piuttosto che annullare l'asta, lo acquisterò io. Spero tu possa capire la situazione, mio giovane amico.”


Sentendo queste parole, tutti i presenti iniziarono a ridere dentro di sé. Nonostante la spiegazione in superficie sembrasse sensata, considerando che la casa d'asta era di sua proprietà, significava che poteva offrire qualunque prezzo volesse.


Lo sguardo di Meng Hao si fece glaciale. Dopo aver guardato il vecchio per un momento, lo ignorò completamente, ribattendo, “100.000 giade Immortali.”


Tutti sussultarono a quelle parole. 100.000 giade Immortali erano equivalenti a 1.000.000.000 pietre dello spirito. Una cifra del genere avrebbe fatto girare la testa a chiunque. Nonostante tutti sapessero che Meng Hao fosse ricco, sentirlo offrire una cifra del genere li lasciò esterrefatti.


Il Guru Vento Celeste tremò interiormente, ma mise su una facciata calma, rispondendo, “Non possiamo vendertelo, mio giovane amico. Offrirò una giada Immortale più di te.”


“500.000 giade Immortali,” disse Meng Hao, con voce calma.


“Mio giovane amico, per favore, non creare complicazioni per--”


“1.000.000 giade Immortali,” disse Meng Hao con fredda calma, scuotendo la manica e facendo ruotare la propria base di coltivazione. “Datemi quel medaglione!” La sua voce era fredda come un vento ghiacciato e imperversò in tutte le direzioni, facendo calare di diversi gradi la temperatura. Nonostante l'atmosfera fosse considerevolmente più fredda, tutti erano ancora profondamente scioccati dal prezzo che Meng Hao aveva appena offerto.


“1.000.000 giade Immortali.... è pari a 10.000.000.000 pietre dello spirito.... Cieli! M-ma che razza di medaglione di giada è quello!?!?”


“Pazzi! Sono tutti pazzi....”


Tutta la folla era in subbuglio, il Guru Vento Celeste sentì il cuore martellargli in petto e il respiro mancargli. Più guardava Meng Hao, meno era in grado di controllare le proprie emozioni. Alla fine, aveva gli occhi iniettati di sangue.


“Il Bazar della Nuvola Celeste non permette offerte fraudolente!” disse aspramente. Per tutta risposta, Meng Hao schiaffeggiò la sua borsa da viaggio, facendone volare fuori una giada Immortale dopo l'altra. In un battito di ciglia, si ammassò al suo fianco una montagna di 1.000.000 giade Immortali.


Tutti guardavano quell'alta montagna nello stupore più totale. Le loro menti erano vuote, riempite soltanto da un suono ruggente.


Appena furono comparse le giade Immortali, Meng Hao si precipitò verso il palco e allungò la mano per afferrare il medaglione di giada dal banditore.


Fu a questo punto, però, che il Guru Vento Celeste, con gli occhi iniettati di sangue, improvvisamente volò a sbarrargli la strada. Fissò Meng Hao, e con voce dura gli disse, “10.000.000 giade Immortali e sarà tuo!”
                                


                                



