---
weight: 11680
title: Capitolo 1168 - Mettendo a posto il Karma con vecchi amici
pubDate: 2025-03-17T11:17:35.049Z
tags:
    - issth
---


Meng Hao gettò uno sguardo sulla borsa da viaggio, e poi esaminò quella simile che si trovava nelle mani di sua madre. Improvvisamente, si rese conto che Sun Hai non era irritante come aveva inizialmente pensato.


Tuttavia, Fang Yu gli stava ancora imprecando contro, e Meng Hao tremò di paura. Improvvisamente sfrecciò avanti per apparire proprio di fronte a Sun Hai.


“Sun Hai, come osi chiamarmi Cognato?!” ruggì con gli occhi che mandavano faville. “Mia sorella è adorabile come un fiore, delicata e raffinata, unica ed incomparabile. Va bene se ti innamori di lei, ma, senza il mio permesso, NESSUNO può sposarla!” La sua mano si mosse con la rapidità di un fulmine, con l'indice e il medio che puntavano la fronte di Sun Hai. Considerando il livello della sua base di coltivazione, se quel colpo fosse andato a segno, Sun Hai sarebbe morto senza ombra di dubbio.


Meng Hao attaccò ad una tale velocità che persino sua madre ne restò stupita. Tuttavia, realizzò subito che doveva esserci qualcos'altro dietro. Sapeva come ragionava suo figlio, e sapeva che non era il tipo di persona che uccide le persone senza motivo. Il suo attacco doveva avere un significato più profondo.


Vedere Meng Hao piombargli addosso in quel modo, fece impallidire Sun Hai e gli fece girare la testa. Subito si buttò indietro, ma considerando la differenza tra le loro basi di coltivazioni, era come se una lucciola cercasse di competere con la luna splendente. Fondamentalmente era impossibile che riuscisse a sfuggirgli. Nello stesso momento, Fang Yu si stava avvicinando a Meng Hao, e sembrava un drago infuriato.


“Meng Hao, ferma la tua mano!”


“Non preoccuparti, sorella,” le rispose Meng Hao, “distruggerò questo pervertito per te. D'ora in poi avrai finalmente un po' di meritata pace. Come tuo fratello minore, è praticamente un mio dovere.”


Improvvisamente Fang Yu si fece ancora più ansiosa. “Meng Hao, razza di canaglia, ti proibisco di fargli alcun male!”


Quasi contemporaneamente a queste parole, le dita di Meng Hao toccarono la fronte di Sun Hai, il quale iniziò subito a tremare. Tuttavia, fu a questo punto che ricevette un messaggio trasmesso da Meng Hao, insieme ad una strizzata d'occhio.


“Fratello Anziano Sun, questa è la tua opportunità. Vai!”


Sun Hai non era uno stupido: immediatamente si morse la lingua, iniziando a sputare sangue ed emettendo poi un urlo orribile. Subito volò indietro, poi, per fare più effetto, mandò intenzionalmente nel caos la sua base di coltivazione, facendo così sgorgare sangue dai pori della pelle.


“Sun Hai!” urlò Fang Yu, sfrecciando verso di lui e prendendolo tra le braccia, con un'espressione di profonda ansia e senso di colpa.


“Non... Non posso resistere oltre,” Sun Hai sussultò, tremando. “Prima di morire... Ho solo un ultimo desiderio. Io--” Fang Yu si accigliò e si fece scura in volto.


“Bastardo!” ringhiò a denti stretti. Poi alzò la mano per colpire Sun Hai, che immediatamente schivò di lato per evitare il colpo: era evidente che non fosse per nulla ferito. Fang Yu ora era più incollerita che mai. Lanciò uno sguardo a Meng Hao per poi lanciarsi all'inseguimento di Sun Hai.


Vedendo che la rabbia di Fan Yu non era più diretta verso di lui, Meng Hao sospirò sollevato. Anche se la sua base di coltivazione era più potente che mai, non avrebbe mai osato alzare un dito sui suoi genitori o su sua sorella. Inoltre, dal modo in cui sua madre aveva trattato Sun Hai, aveva capito che lei e suo padre approvavano quella relazione.


E nonostante non volesse darlo a vedere, era evidente che anche a Fang Yu piaceva Sun Hai, o comunque buona parte di lui. A quanto pare, tutto il dolore e le sofferenze che aveva dovuto affrontare negli ultimi anni, avevano finalmente toccato il cuore di lei.


Meng Li apparve accanto a Meng Hao e osservò come l'incollerita Fang Yu inseguiva Sun Hai in lontananza. Gli occhi di Meng Li brillarono di calore e bontà mentre diceva, “Sia io che tuo padre li approviamo. Sun Hai potrà anche non essere eccezionale, ma non è cattivo. E soprattutto ama davvero tua sorella. Negli ultimi anni lei è stata costantemente prepotente nei suoi confronti, ma a lui sembra piacere. Ha un buon carattere, quel ragazzo.


“Tuo padre ed io ne abbiamo parlato, e a meno che non capiti qualcosa di inaspettato, dovrebbero diventare compagni di vita entro pochi anni.


“Ora che ci penso, Sun Hai è molto rispettoso: ha ripetuto migliaia di volte quanto sia grato per il supporto che gli hai mostrato quell'anno.” Guardò verso Meng Hao sorridendogli.


Meng Hao si sentiva un po' imbarazzato. Aveva cercato di fare il furbo con lui, e non avrebbe mai immaginato che si stesse fregando con le proprie mani. Tuttavia, ora che ci pensava, se Sun Hai e Fang Yu avessero finito con lo sposarsi, sarebbe stato tutto grazie a lui, e quindi sarebbe potuta essere ritenuta una cosa davvero bellissima.


“Non sono preoccupata per tua sorella,” disse Meng Li con voce dolce. “Ma tu...”


Dopo un momento di silenzio, Meng Hao fece un profondo respiro e disse, “Mamma, ho intenzione di lasciare la Nona Montagna e Nono Mare. Cercherò Xu Qing... e la riporterò indietro.”


Meng Li inizialmente non rispose nulla, ma dopo un momento annuì.


Cercando di seppellire la propria ansia e preoccupazione, continuò, “Parti appena termina la cerimonia di tuo padre. E' una tua scelta, e se sei sicuro che sia quello che vuoi, allora... devi riportare qui mia nuora e presentarcela.”


Una brezza improvvisa soffiò nell'edificio, facendo crepitare le foglie e ondeggiare i capelli di Meng Li. Meng Hao la guardò e notò alcune nuove rughe sulla sua fronte. Non era per niente vecchia, ma aveva un aspetto decisamente diverso rispetto a quello che ricordava.


Nemmeno i coltivatori potevano sottrarsi del tutto agli effetti del tempo che passa.


Improvvisamente Meng Hao si avvicinò e abbracciò sua madre.


“Oh, tesoro,” disse, sorridendo con affetto, ricordando d'un tratto l'aspetto di Meng Hao quando era un bambino. I due chiacchierarono fino al calare della sera, quando Meng Hao se ne andò.


“Mamma, manca ancora un po' di tempo alla cerimonia di papà. Voglio visitare qualche posto. Sono stato via così a lungo.”


Si stava sollevando il vento della sera, e nuvole scure si stavano raccogliendo all'orizzonte. Mentre Meng Hao lasciava il cortile del Clan Fang, si sentì il rimbombo di un fulmine, e iniziò a cadere una fitta pioggia, con gocce grandi come fagioli.


Meng Hao non usò la magia per bloccare la pioggia. Poco dopo, era bagnato fino al midollo, e mentre camminava lungo la strada, guardava verso le persone che si affrettavano per evitare l'acquazzone. Scosse la testa e sorrise. La pioggia lo faceva pensare allo Stato di Zhao, al Monte Daqing, e a tutto quello che era successo in quel periodo.


Proseguì per la sua strada, sospirando. Mentre camminava, poteva percepire uno sconfinato potere Immortale impregnare tutte le terre del Pianeta Paradiso Meridionale. Questo era dovuto a tutti i coltivatori del Clan Fang che erano venuti in visita, e che irradiavano un'intangibile energia.


In mezzo a tutta quell'energia si riconoscevano due auree che brillavano luminose come lanterne in una notte buia. Queste due auree appartenevano a Fang Shoudao e a Fang Yanxu. Il Pianeta Paradiso Meridionale era un luogo unico a cui gli esperti del Dao non avevano accesso, quindi avevano limitato le loro basi di coltivazione al grande cerchio del Reame Antico.


Mentre percepiva tutto questo, Meng Hao sentì crescergli nel cuore una certa tranquillità. C'era una domanda in sospeso che sua madre non era riuscita a porgli, e che lui stesso aveva deciso di non toccare: una volta andatosene... quando sarebbe ritornato?


Non lo sapeva. Non aveva la benché minima idea di quanto gli ci sarebbe voluto dal momento in cui avrebbe lasciato la Nona Montagna e Nono Mare per riuscire a riportare indietro Xu Qing per presentarla ai propri genitori.


“Magari succederà velocemente. O forse... ci vorrà molto, molto tempo.” Meng Hao aveva uno strano presentimento che lo stava facendo rimuginare silenziosamente nella pioggia. Perse la cognizione del tempo, e quando infine si fermò ed alzò lo sguardo, notò delle mura distanti, in cui si poteva riconoscere un enorme cancello, al cui esterno era appesa una lanterna.


La lanterna oscillava violentemente nel vento, e la pesante pioggia sferzante cadeva sulla copertura di tela che la copriva, e si ricongiungeva poi in un flusso compatto che andava ad infrangersi a terra.


Lo stoppino al suo interno era di un motivo insolito, e, nonostante la fiamma tremolasse selvaggiamente, non si spegneva, ma continuava a bruciare, illuminando il carattere scritto nel rivestimento: era scritto... Ji 季.


Quello era il luogo dove si trovava il Clan Ji nel Pianeta Paradiso Meridionale.


Era proprio lì che una volta aveva distrutto un cancello per riscuotere i debiti.... [1]


Non avrebbe mai immaginato che la sua passeggiata lo avrebbe inconsciamente portato lì.


“Immagino che sia il destino,” pensò. “Mi domando, se i miei vecchi amici di tutti quegli anni fa siano ancora qua.” Camminò fino alla porta ed osservò gli anelli di ferro, ricordando come allora li aveva scardinati. Sogghignò, poi stese il braccio e bussò, e quel suono riecheggiò per tutto il cortile del Clan Ji.


Bussò una volta soltanto, per poi fermarsi ad attendere pazientemente.


Quasi immediatamente, si sentì un certo trambusto provenire dall'interno del Palazzo degli Antenati del Clan Ji. Non molto dopo, la porta si aprì lentamente, e Meng Hao poté riconoscere diverse centinaia di membri del Clan allineati dentro. In testa c'era il Patriarca locale del Clan Ji.


Non era più giovane come lo era stato in passato, ma sembrava molto più vecchio, ed aveva in viso una strana espressione mentre fissava Meng Hao. Dopo un lungo momento sospirò, congiunse le mani e si inchinò.


“Offriamo i nostri saluti al Principe Ereditario del Clan Fang.”


Tutti gli altri coltivatori si inchinarono con lui. Ji Xiaoxiao era in mezzo alla folla, e indossava i vestiti delle donne sposate. Non era più giovane e bella come era stata, ma sembrava vecchia, e aveva un'espressione combattuta negli occhi mentre guardava verso Meng Hao. [2.]


Erano passati anni dal loro ultimo incontro, e tuttavia, Meng Hao era ancora affascinante come era sempre stato, forse persino più attraente che in passato. Ogni suo movimento spargeva intorno un'indescrivibile energia, che creava una pressione che gravava su tutti. Era come se lui, in piedi fuori dalla porta, fosse il centro del mondo intero.


E poi c'era Ji Xianxiao, sposata da tempo. Un sentimento terribilmente amaro le salì fino al cuore, mentre abbassava la testa, inchinandosi.


Meng Hao passò in rassegna i vari membri del Clan Ji, riconoscendovi solo pochi volti familiari. Un paio di persone con cui ricordava di aver combattuto anni addietro, più Ji Xiaoxiao e Ji Tianyi.


Ji Tianyi ora era un uomo di mezza età, e la sua base di coltivazione era all'inizio dello stadio della Ricerca del Dao. Rispetto all'ultima volta, era diventato un anziano nel Clan, ed ora guardava Meng Hao con espressione complessa.


“Ji Xuelin?” chiese Meng Hao.


“Ha fallito la Recisione dello Spirito sette anni fa. E' morto.” Fu Ji Tianyi a rispondergli. [3.]


Meng Hao restò in silenzio per un lungo momento. Alla fine, decise che visto che era finito casualmente in quel posto mentre faceva due passi, non sarebbe entrato. Dopo aver dato uno sguardo a quei visi familiari ancora una volta, giunse le mani e si inchinò, e poi si girò per andarsene.


“Aspetta un momento!” lo fermò Ji Xiaoxiao a denti stretti. Meng Hao si voltò nella sua direzione e lei gli lanciò una borsa da viaggio, che lui prese al volo.


“Quelle sono tutte le pietre dello spirito che ti devo. Il mio debito è saldato ora.”


“Ed ecco le mie.” Anche Ji Tianyi gli buttò una borsa.


Meng Hao le esaminò, poi guardò di nuovo verso Ji Xiaoxiao e Ji Tianyi, annuendo.


“Da adesso, il debito è estinto,” confermò piano. Il Clan Ji poneva particolare attenzione al Karma. Se la sua base di coltivazione fosse stata più bassa delle loro, allora sarebbero stati in grado di prendere l'iniziativa e di manipolarla, ma Meng Hao aveva raggiunto da tempo un livello al quale tutti loro non potevano che guardare da lontano. Non avevano più modo di prendere l'iniziativa in materia di Karma. Era lui a farlo.


Se Meng Hao l'avesse voluto, avrebbe potuto rifiutare di estinguere il debito, e quando la sua base di coltivazione fosse aumentata, il Karma sarebbe diventato ancora più forte e la pressione su di loro maggiore. Ma ora che il debito era stato finalmente saldato, erano liberi.


Dopo aver messo a posto il Karma, Meng Hao si voltò e si allontanò.


La pioggia aveva iniziato a battere ancora più forte.


----






[1] Meng Hao venne a riscuotere il debito dal clan Ji nel cap 803.


[2] Ji Xiaoxiao era la ragazza che aveva incontrato nella Setta dell'Antico Demone Immortale, e che, visti i loro reciproci segreti, alla fine gli aveva dato una mano. Poi l'aveva rivista anche nel Mare della Via Lattea, ma non si era fatto notare da lei. Quando era venuto a riscuotere i debiti, lei non era presente.


[3] Ji Tianyi era una delle persone che erano finite a dovere dei soldi a Meng Hao nella Setta dell'Antico Demone Immortale. Non è mai stato esplicitamente nominato in quell'arco, ma è stato indicato poi da Meng Hao nel capitolo 803. Anche Ji Xuelin era stato menzionato nello stesso capitolo, e potreste ricordare che era stato suo fratello Ji Xueming a cercare inizialmente di impedire a Meng Hao di strappare gli anelli dalla porta.




Ndt: In questo e nei capitoli successivi, viene evidenziato che siano passati diversi anni da quando Meng Hao aveva lasciato il Pianeta Paradiso Meridionale. Secondo le descrizioni, decine di anni. Anche se non ricordo la descrizione di nessun salto nel tempo, ci sono diversi casi in cui non sappiamo esattamente quanto tempo sia passato. Un esempio può essere quando Meng Hao ha vagato da solo nelle Rovine dell'Immortalità.
                                


                                



