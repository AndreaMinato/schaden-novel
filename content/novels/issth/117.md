---
weight: 117
title: Capitolo 117 - Una Piccola, Insignificante Punizione
pubDate: 2025-03-17T11:17:34.779Z
tags:
    - issth
---


Solo Meng Hao riusciva a sentire il suono di quella voce. Nessun altro sarebbe stato in grado di percepirne anche solo una minima parte. E sebbene Chu Yuyan si trovasse nel vulcano insieme a Meng Hao, non poteva sentirla nemmeno lei.


Nel momento in cui il suono pervase la mente di Meng Hao, nei suoi occhi si fece largo uno sguardo intenso.


“Clan dell’Antico Destino... Non mi dire che ci troviamo nelle vicinanze dell'Antico Tempio del Destino!? L’Eredità dell'Immortale di Sangue. Un Immortale...”. Meng Hao era sconcertato. Conosceva abbastanza bene i diversi livelli della Coltivazione. Dopo l'Anima Nascente c'era la Recisione dello Spirito, poi la Ricerca del Dao e infine l'Ascensione Immortale.


Tuttavia, in decine di migliaia di anni, solo sette o otto persone erano riuscite davvero a raggiungere quest'ultimo stadio. Anche raggiungere la Ricerca del Dao non era comune.


“L’Eredità dell'Immortale di Sangue. Quest'uomo si sarà definito da solo Immortale o avrà realmente raggiunto l'Ascensione Immortale...?”. Anche se molto eccitato, pensò immediatamente allo scontro tra Patriarca Affidabilità e Lord Rivelazione, e alle tre parole che erano state pronunciate. Immortale dell'Alba.


Sbatté rapidamente le palpebre per lo stupore quando guardò l'enorme capo e la sua bocca aperta, oltre cui sembrava esserci qualcosa simile a una galleria. L'ingresso al suo interno avrebbe segnato l'inizio della ricerca dell’Eredità.


“Nove saranno aperte nelle terre meridionali, e il creato ne verrà a conoscenza. Potrebbe significare che... forse, una volta che io vi entrerò, nel mondo esterno si apriranno altri nove ingressi all'Eredità? Allora il vento e le nubi verranno agitati e chiunque lo saprà?”.


Esitò un attimo fissando la bocca, immerso nei suoi pensieri.


“Deve essere così. Ci sono nove ingressi in cui le persone possono entrare per cercare l’Eredità. Tra loro, solo uno verrà scelto per ricevere l'eredità dell'Immortale di Sangue... Quindi, ci sono nove luoghi simili a questo. Aperto uno, aperti tutti. Mi chiedo solo se qualcuno lo abbia mai aperto prima d'ora...”. D'un tratto si guardò intorno in direzione delle sponde del lago. Erano disseminate di spettrali ossa bianche. Molte di queste erano teschi, ed erano umani.


I teschi avevano segni di usura; evidentemente, erano presenti in questo luogo da molti anni. Probabilmente fu a causa della stranezza del posto che non vennero dispersi, ma sono rimasti qui per tutto questo tempo.


In ogni caso, Meng Hao non aveva alcun modo per determinare da quanto tempo si trovassero lì, e nemmeno per capire se si trattasse di intrusi o di persone usate come sacrifici per creare quel posto.


Rimase a pensare per qualche istante, e alla fine decise di non precipitarsi subito all'ingresso della bocca. Tornò indietro lentamente. Mentre lo fece, il gigante capo sprofondò nel lago, insieme all'altare. Quando raggiunse il sigillo dei trecento metri, tutto taceva.


Mentre camminava all'indietro scosse la sua manica per raccogliere alcune delle ossa nella sua borsa da trasporto. Poi rimase in piedi lì, guardando per un po' il lago di sangue, prima di girarsi e andarsene.


Presto era tornato da Chu Yuyan all'esterno della grotta simile ad una fessura. Il volto della ragazza era pallido ed era concentrata sul forno per gli elisir. Estrasse qualche pianta medicinale, ne spremette il succo e le posizionò nel forno. Meng Hao si sedette a gambe incrociate poco lontano. Nei suoi occhi comparve uno sguardo pensieroso. Tirò fuori uno dei teschi di cui era appena entrato in possesso e lo analizzò attentamente.


“Se non posso definire l'età di queste ossa, allora non posso nemmeno cercare semplicemente di ottenere l’Eredità dell'Immortale di Sangue in modo casuale”. Ripensò a tutto quello che era accaduto nello Stato di Zhao, che gli aveva insegnato l'importanza di essere prudente. Sollevò il teschio davanti a lui e lo guardò con attenzione.


Il tempo trascorse lentamente. Passarono presto cinque giorni. Chu Yuyan dal forno per gli elisir andò verso Meng Hao. All'apparenza esausta, gli lanciò un elisir medicinale.


Era di un blu intenso e aveva un aspetto meraviglioso. Emetteva un tenue bagliore bluastro, ma nessun tipo di aroma profumato.


“Ho fallito una volta, ma ci sono riuscita la seconda volta. Questo è l'elisir di cui hai bisogno. Adesso dammi dei vestiti”. Abbassò lo sguardo verso di lui, con la stanchezza negli occhi. Questo era il prezzo da pagare per aver messo in pratica l'alchimia.


Meng Hao prese l'elisir medicinale e lo esaminò con attenzione. Lo mise nella sua borsa del Cosmo e poi recuperò un altro contenitore di giada oltre a due set completi di ingredienti. Tirò fuori anche alcuni vestiti. Li poggiò davanti a lui, dopo di che Chu Yuyan li raccolse e ritornò all'interno della grotta. Poco dopo, riapparve con indosso la veste di Meng Hao e i capelli distribuiti sulle spalle. Sembrava un'elegante fanciulla. Era stanca, ma in effetti questo fece sì che lei emanasse una sorta di bellezza diversa da prima.


Quando Meng Hao la guardò, si rese conto Sorella Xu non avrebbe potuto competere con lei in termini di bellezza. Infatti, probabilmente Chu Yuyan era la donna più bella che  avesse mai visto in tutta la sua vita. Solo le belle giovani che aveva visto sul fondo del Mare del Nord sarebbero potute essere alla sua altezza.


Ora che si era cambiata d'abito e aveva coperto parte delle sue nudità, Chu Yuyan non si sentiva più a disagio a stare davanti a Meng Hao. Quando uscì, notò il teschio che lui stava esaminando.


I suoi occhi improvvisamente splendettero di una strana luce, che scomparve quasi subito. “Se non hai nulla di meglio da fare,” disse con freddezza, “potresti fare da guardia allo scudo. Magari passeranno dei Coltivatori che potrebbero salvarci. Molto meglio che restare qui seduto a guardare un vecchio teschio”.


“Per quante decine di migliaia di anni saranno rimasti qui questi teschi?” chiese il ragazzo all'improvviso.


Lei rise con freddezza. Sembrava che il cambio di vestiti avesse fatto ritornare la sua arroganza iniziale. A quanto pare aveva dedotto che, poiché stava preparando gli elisir di cui Meng Hao aveva bisogno, lui non avrebbe osato trattarla come aveva fatto in precedenza. Senza dargli peso, ritornò alla sua zona di lavoro da alchimista. Meng Hao rise e colpì la sua borsa da trasporto. Comparve una spada di legno che scattò dritta verso di lei.


Fu veloce, la raggiunse in un istante. Visto lo stato della sua base di Coltivazione, non ebbe modo di schivarla. E nemmeno ci provò. Si voltò indietro e guardò Meng Hao con arroganza e uno sguardo beffardo.


La punta della spada toccava già il suo collo. Il suo corpo emanava un'aria severa e gelida. Eppure il mento era sollevato più che mai, e gli occhi pervasi dallo scherno.


“Hai tre secondi per mettere via la tua spada”, disse con calma. “Se non lo farai, o se mi farai del male, allora non avrai nessuno che preparerà gli elisir per te”. La sua pelle era candida come la neve, inclinò la testa con fare arrogante. I suoi occhi brillavano intensamente mentre fissava Meng Hao con ripugnanza.


Era sicura che Meng Hao non avrebbe osato torcerle un capello. La spada era solo una minaccia, e per Chu Yuyan minacce del genere erano infantili e ridicole.


Era il tipo di persona che non sopportava di essere offesa. Ora che era riuscita a creare uno degli elisir con successo, poteva tenere la testa alta e far sì che Meng Hao ci pensasse due volte prima di scherzare con lei. Avrebbe addirittura potuto avere il coltello dalla parte del manico.


“Hai ragione,” disse Meng Hao, aggrottando la fronte. “Senza di te, non avrei alcun modo di preparare gli elisir”. A quanto sembrava, non avrebbe potuto davvero farle nulla. Tuttavia, sapeva che questo fuoco di ribellione andava estinto, affinché non diventasse ancora più problematico. Ci pensò per un po', poi d'un tratto sorrise. Quando Chu Yuyan vide il sorriso, il suo cuore cominciò a battere all'impazzata senza ragione, e improvvisamente non si sentì più minimamente a suo agio.


“Infatti”, disse lui in modo freddo, “se ti ferissi in qualche modo, considerato che sei la discepola del Demone Gran Maestro degli Elisir, potresti semplicemente preparare gli elisir in maniera errata, o magari far scivolare qualcosa di letale al loro interno”. Il suo tono era pacato, e l'espressione sul suo volto enigmatica. Chu Yuyan si sentì ancora più a disagio. Naturalmente, aveva pensato di fare proprio quello che lui aveva detto. Uccidere Meng Hao prima del tempo non avrebbe influito sui fulmini. Ma adesso, lui aveva espresso proprio i suoi pensieri. Non sapeva cosa avesse in mente, ma sentiva ancora che le sue abilità di alchimista gli avrebbero impedito di farle del male. Si schiarì la voce con freddezza.


“Di cosa stai parlando?”, disse con distacco. Le sembrava davvero che nel sorriso di lui ci fosse qualcosa di strano.


“Il modo in cui io, Meng, gestisco le situazioni è questo: se le persone non mi offendono, io non le offendo. Ho promesso di portarti fuori da qui, e non rimangerò la mia parola. Ma non diventare arrogante per via delle tue abilità. Non cercare di prendere il sopravvento”.


La spada di legno ritornò all'improvviso verso di lui in volo, lasciando un piccolo graffio sulla gola di Chu Yuyan. Lei di riflesso aprì la bocca, e quando lo fece Meng Hao diede un colpo alla sua borsa da trasporto. Comparve un elisir medicinale rosa, che schizzò dritto nella bocca di lei. Si dissolse non appena vi entrò. Chu Yuyan si ritirò all'indietro, con un'espressione sconvolta. Voleva sputare fuori l'elisir, ma non ci riusciva.


“Quale elisir mi hai appena dato?!” disse, fissando Meng Hao.


“Hai utilizzato una tecnica speciale come copertura per tentare di assorbire la mia base di Coltivazione,” disse Meng Hao con indifferenza. “Non abbiamo ancora regolato i conti per quello. Pensa a questo elisir come una piccola punizione”. Poi chiuse gli occhi e la ignorò.


Un tale atteggiamento da parte sua servì solo a rendere Chu Yuyan più sconcertata. Le sue capacità come alchimista erano eccezionali, ma non aveva la minima idea di quale elisir avesse appena ingerito. Digrignò i suoi magnifici denti. All'improvviso, dentro di lei cominciò a crescere un vapore bollente. La pervase in poco tempo, facendo apparire sul suo volto un'espressione allarmata.


Si sedette subito a gambe incrociate per meditare, nel tentativo di soffocarlo. Ma la sua base di Coltivazione era ridotta quasi a zero; in questo momento, poteva utilizzare solo il potere del terzo livello di Condensazione del Qi. Come poteva essere sufficiente per fermare l'azione dell'elisir?


Rimase seduta a meditare per il tempo necessario ad un bastoncino d'incenso per bruciare. Un boato pervase la sua testa, e cominciò a perdere addirittura la capacità di pensare. Dopodiché, cadde in una profonda allucinazione.


Fu in questo momento che Meng Hao aprì gli occhi. Questi erano calmi, nemmeno un po' turbati. Aveva ottenuto l'elisir di qualche istante prima in una valle della zona montuosa, quando il vecchietto spregevole gli aveva dato svariati elisir avvelenati come tributo.


Inizialmente non aveva intenzione di darne qualcuno a Chu Yuyan, ma lei se l'era proprio cercata. La sua arroganza era scoppiata con la sua riuscita produzione dell'elisir. Non aveva altra possibilità che eliminare quella spavalderia. Per limitare la sua boria, Meng Hao aveva scelto di darle l'elisir.


Aveva gli occhi luminosi e attenti, e aveva preso la sua decisione. Dopo essere sceso in questo vulcano, aveva preso pieno controllo su Chu Yuyan, la quale non aveva spazio di manovra.


L'ostinazione e l'arroganza della donna erano emerse in più occasioni fino ad oggi...  eppure non era ancora in grado di liberarsi dal controllo di Meng Hao.
                                


                                



