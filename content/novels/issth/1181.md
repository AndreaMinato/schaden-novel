---
weight: 11810
title: Capitolo 1181 - Le tue parole sono prive di significato!
pubDate: 2025-03-17T11:17:35.052Z
tags:
    - issth
---


“Eminente Dao Fang, salvami!!” implorò terrorizzato il gigante, con il cuore che gli martellava nel petto, mentre guardava la lama scendere su di lui.


Nel momento in cui urlò, la polvere che costituiva tutto quello che rimaneva dei simboli magici improvvisamente si accorpò insieme, trasformandosi nella stessa scimmia che prima era raffigurata nel pettorale dell'armatura. I suoi occhi brillavano di una strana luce mentre guardava Meng Hao, e poi parlò con voce sinistra: “Reincarnazione dei Cieli e della Terra. Prestami attenzione, tu non devi ucciderlo!”


Nel momento in cui riecheggiò la voce, l'Arma da Combattimento di Meng Hao si abbatté sul collo del gigante, ma ciò che venne distrutto non fu soltanto il suo collo, bensì lui per intero. Era stato trafitto da una forza inimmaginabile, che l'aveva completamente annientato e fatto a pezzi!


Tuttavia, in risposta alle parole della scimmia, nel gigante improvvisamente bruciò una potentissima forza vitale, una forza che dava l'impressione di non poter essere distrutta dai Cieli e dalla Terra!


Si sentirono dei boati mentre questo iniziava a riprendersi dal suo precedente stato di distruzione. Apparentemente, il potere di sterminio rilasciato da Meng Hao e la sua Arma da Combattimento erano incapaci di distruggere davvero il gigante!


Il gigante restò a bocca aperta, stupefatto, per poi impazzire di gioia nel veder prosperare la propria forza vitale. Ruggendo, alzò in aria entrambe le mani e poi si lanciò all’attacco contro Meng Hao, il quale, invece, ignorò completamente il gigante per volgere la sua attenzione alla scimmia.


Con voce fredda, gli disse, “La Sfera della Montagna e del Mare non sono i tuoi Cieli e tantomeno la tua Terra. Non controlli la reincarnazione qui. Quindi, le tue parole... sono prive di significato!” Mentre parlava, dalla sua Arma da Combattimento esplose un'intensa luce nera che si diffuse in tutte le direzioni. Il gigante improvvisamente tremò, poi cadde a pezzi. Il pugno che si stava abbattendo su Meng Hao divenne null'altro che polvere.


Nel momento in cui il gigante moriva, il suo viso formato da simboli magici era fisso su Meng Hao, poi svanì nel nulla. Meng Hao barcollò all’indietro; l'Arma da Combattimento scomparve, e ricomparvero lo specchio di rame e il pappagallo, che aveva un'aria molto fiacca. Dopo aver guardato amaramente per un momento Meng Hao, ritornò nella borsa da viaggio.


L'armatura e il mantello di Meng Hao si ritrasformarono nella gelatina di carne e nel mastino. Sembravano entrambi esausti; velocemente li rimise via. Il suo viso era cereo, e non gli era rimasta più energia per continuare a combattere.


Sarebbe stato difficile per lui brandire l'Arma da Combattimento con le sue sole forze, quindi era stato costretto a dividere il peso con la gelatina di carne e il mastino. Questo gli aveva permesso di rimanere nello stato più potente un po' più a lungo.


Fortunatamente, sconfiggere il gigante non gli aveva portato via troppo tempo, ma comunque ora Meng Hao era completamente stremato.


Alla morte del gigante, i sigilli magici dell'area iniziarono a svanire, rivelando così l'uscita. L'espressione di Meng Hao si fece un attimo più incerta, mentre considerava se andare o meno negli altri territori per acquisire le loro scintille della fiamma. Ma improvvisamente la terra iniziò a tremare. Le altre cinque terre che facevano parte del mondo della Fiamma Divina iniziarono ad alzarsi nell'aria.


Queste iniziarono a tremare, e da esse riecheggiarono poderosi ruggiti. Meng Hao immediatamente usò il suo senso divino per ispezionare la zona, e intravide cinque colonne formate da un burrascoso fumo nero.


Il fumo salì nell'aria, andando a formare una testa enorme. Quella testa... aveva le fattezze di una scimmia.


L'espressione di Meng Hao vacillò mentre veniva colto da una sensazione di crisi mortale ben più grande di quella che aveva sperimentato prima. Come questa gli pervase la mente, abbandonò ogni idea di provare a recarsi nelle altre terre. Il suo corpo brillò mentre sprigionava la sua base di coltivazione e si trasformava in un roc azzurro che sfrecciava verso l'uscita.


Grazie ad un rapido teletrasporto, subito vi era apparso accanto, ma prima che potesse farvi un passo attraverso, la scimmia di fumo nero improvvisamente ululò.


Quel suono fece tremare l'aria. Riempì le sei terre del mondo della Fiamma Divina, riecheggiando ovunque, e scuotendo tutto. Una forza distruttiva impregnava quel ruggito, e fece sputare sangue a Meng Hao.


Inaspettatamente, l'uscita stessa iniziò ad emettere un brontolio e a distruggersi. Contemporaneamente, la scimmia aprì la bocca e si avvicinò rapidamente a Meng Hao.


La sensazione di pericolo mortale si fece ancora più forte, e Meng Hao tossì di nuovo sangue, per poi muovere un passo nell'uscita prima che crollasse del tutto.


Tuttavia, un istante prima che questa si distruggesse completamente, un luccichio feroce gli baluginò negli occhi. Non era il tipo di persona a cui piaceva uscire sconfitto, e avrebbe sempre colto al volo ogni opportunità che incrociava sulla sua strada. Nonostante si trovasse in una situazione di estremo pericolo, alzò la mano destra facendo ondeggiare un dito verso il viso della scimmia sopra di lui!


“Un Mandato del Karma! Mi devi dei soldi, scimmia!” ruggì. Poi scomparve.


Nel momento in cui scomparve, l'uscita andò in pezzi, inghiottita dall'enorme bocca formata dalle gigantesche masse di terra.


Nell'aere sopra il mondo della Fiamma Divina, il volto della scimmia improvvisamente tremò. Apparvero dei Fili del Karma che gradualmente si unirono insieme, formando una connessione con Meng Hao. Si trattava di uno speciale tipo di Karma, che poteva diventare un Diavolo interiore nel caso in cui Meng Hao non venisse ripagato adeguatamente.


“Maledetto bastardo!! Com'è possibile che tu abbia una tecnica magica come questa!? Voi Immortali siete completamente senza vergogna!!” ruggì la faccia, e tutto venne distrutto. Ovunque lampeggiarono colori selvaggi mentre gli speciali Fili del Karma che Meng Hao aveva annodato venivano recisi. Ovviamente quel taglio netto provocò un enorme contraccolpo che colpì anche Meng Hao.


Meng Hao apparve al secondo livello, tossendo sangue. Non aveva ancora finito di rigettare la prima boccata di sangue, che fu colto da un secondo attacco e poi da un terzo, ritrovandosi tutte le volte a sputare un sangue nero come la pece!


Dopodiché barcollò, come preso da una vertigine, e subito capì che qualcuno aveva rotto Un Mandato del Karma. Aveva previsto che potesse succedere qualcosa del genere, e sapeva che ci sarebbero state conseguenze. Tuttavia, questo non era stato sufficiente a farlo riflettere un attimo se fosse il caso di usare o meno quella tecnica. Meng Hao era fatto così. Se era disposto a trattare sé stesso così spietatamente, allora quanto più spietatamente era capace di trattare gli altri!?


Era disposto a subire un contraccolpo, fintanto che questo significasse che l'avrebbe subito anche la scimmia!


Questo era il suo modo di dire alle persone: Non provocatemi!!


<em>L'antica bestia al secondo livello guardò Meng Hao con una strana espressione. Aveva visto distruggersi l'entrata per il terzo livello, e sembrava avere l'intenzione di chiedere cosa fosse successo, però esitava. Secondo ogni evidenza, poteva intuire che qualcosa di grandioso avesse avuto luogo. Ma a volte non sapere cosa sia successo è molto più sicuro che saperlo.</em>


<em>Quindi restò in silenzio, decidendo di tralasciare ogni domanda.</em>


<em>Meng Hao guardò la fiera e annuì. Poi sfrecciò verso l'uscita del secondo livello e lasciò del tutto il mondo sotterraneo.</em>


<em>Nonostante quest'avventura fosse terminata con il suo ferimento, Meng Hao ne aveva comunque tratto molto. Il suo unico rimpianto era che di sei scintille della fiamma, era riuscito ad ottenerne solo una.</em>


<em>“Beh, non c'è fretta,” pensò. “Uno di questi giorni tornerò, e allora... mi assicurerò che il Mandato del Karma si formi completamente!” Meng Hao era già giunto all'approssimativa conclusione che con tutta probabilità la scimmia fosse... Dao Fang!</em>


Huoyan Zi aveva menzionato Dao Fang, che era anche la stessa persona posta a guardia oltre i 33 Cieli!


“Se riesco a farlo solidificare del tutto, sarà poi dura per me aspettare fino a quando non lascerò la Sfera della Montagna e del Mare per attraversare tutti i 33 Cieli. Mi domando se quando finalmente vedrò il vero Dao Fang, prima mi ripagherà il debito o semplicemente mi attaccherà.” Meng Hao fece una risatina fredda mentre il suo corpo aveva un fremito, poi riapparve nelle pianure che circondavano i Laghi del Dao Primordiale del Dominio Meridionale.


Appena materializzatosi, prese un respiro profondo, e l'energia spirituale dei Cieli e della Terra iniziò ad addensarsi e farsi torbida, fluendo verso di lui. Meng Hao la assorbì e poi espirò, completando un intero ciclo. Il suo Strato Eterno era stato messo duramente a lavoro, quindi subito tirò fuori e inghiottì degli elisir medicinali.


<em>Mentre le sue ferite velocemente guarivano, si sedette a gambe incrociate e iniziò a meditare. L'area dove si trovava era aspra e selvaggia, fitta di vegetazione spontanea e priva di ogni più vaga forma di abitato umano.</em>


<em>Dopo circa due ore, le sue ferite risultavano risanate al novanta percento. Quelle peggiori erano state riportate non durante la sua lotta contro il gigante, ma in quei momenti finali, a causa del ruggito della scimmia.</em>


<em>Aveva colpito la sua anima, e persino la sua scintilla della fiamma ne era rimasta coinvolta. Fortunatamente, Meng Hao era riuscito a fuggire quasi subito, assicurandosi così che le sue ferite non fossero permanenti, altrimenti ci sarebbero state ripercussioni serie e preoccupanti.</em>


<em>Stava per continuare il processo di guarigione quando si rese conto che per l'ultimo dieci percento ci sarebbero volute diverse ore. Quindi spalancò improvvisamente gli occhi e colpì la sua borsa da viaggio. Ne volò fuori un contenitore di giada, e quando lo premette, la voce di </em>Fang Shoudao riempì la sua mente.


“È tempo che tu faccia ritorno e che mi aiuti in veste di Protettore del Dharma per quando tuo padre entrerà nel Reame del Dao!”


Il viso di Meng Hao si illuminò. Le sue ferite non erano così significative. Ciò che era veramente importante era aiutare suo padre ad entrare nel Dao. Sia per lui che per l'intero clan era una questione della massima importanza!


Questo era particolarmente vero soprattutto dopo aver visto il fallimento del tentativo del Guru Nuvola Celeste di accedervi. Meng Hao era preoccupato per suo padre, ma sapeva anche che sia Fang Shoudao che Fang Yanxu stavano offrendo un dono incredibile. Inoltre, suo padre era già nel grande cerchio del Reame Antico. Questo passo... era un passo che andava fatto!


<em>Meng Hao si alzò in piedi e si trasformò in un raggio di luce che sfrecciò verso le Terre Orientali. Aveva quasi sistemato tutte le faccende di cui doveva occuparsi nel Pianeta Paradiso Meridionale. Una volta che la cerimonia di suo padre fosse terminata, sarebbe stato tempo di andarsene!</em>


<em>“Ai coltivatori del Reame del Dao non è consentito mettere piede nel Pianeta Paradiso Meridionale... Quindi, cosa farà il Patriarca Shoudao per permettere a mio padre di accedere al Dao da lì?” Incuriosito, Meng Hao sfrecciò fuori dal Dominio Meridionale a tutta velocità, fino a raggiungere le Terre Orientali. Gli ci volle a malapena il tempo che impiega a bruciare mezzo bastoncino di incenso per essere di nuovo nella fortezza del Clan Fang.</em>


<em>Non appena vi fu vicino, la voce di Fang Shoudao rimbombò dall'interno</em>. “Hao’er, ti stavamo aspettando! Andiamo!” Già mentre parlava, era volato fuori dall'antico palazzo insieme a Fang Yanxu. L'ultimo ad uscire fu il padre di Meng Hao, Fang Xiufeng.


Fang Xiufeng guardò Meng Hao con benevolenza, incapace di nascondere la propria eccitazione per l'imminente tentativo di superare la tribolazione che gli avrebbe permesso di entrare nel Reame del Dao. Nonostante fosse pieno di aspettative, era anche molto nervoso.
                                


                                



