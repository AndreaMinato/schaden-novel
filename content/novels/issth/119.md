---
weight: 1190
title: Capitolo 119 - L’Eredità che Sconvolge il Dominio Meridionale
pubDate: 2025-03-17T11:17:34.780Z
tags:
    - issth
---


“In questo torneo dell’Eredità sicuramente ci saranno dei pericoli impossibili da immaginare. Se non presterò attenzione, molto probabilmente fallirò e morirò… ma correndo grandi pericoli si ottengono importanti ricompense. Più una cosa è pericolosa, più alte sono le probabilità di ottenere una ricompensa. Se non c’è alcun pericolo, bene, ma se c’è… bene! Se non andrò, lo rimpiangerò per il resto della vita!” i suoi occhi erano pieni di determinazione, mentre ripensava a tutto ciò che gli aveva detto Chu Yuyan. Però, dopo che fu passato un po’ di tempo, ancora non aveva idea del perché gli avesse spiegato tutte quelle cose.


“Mi stava provocando. Forse il suo obbiettivo era quello di farmi andare lì dentro. O magari no… ma questo è meno probabile. Magari spera che se entro e do inizio al torneo dell’Eredità dell’Immortale di Sangue, attirerò l’attenzione del mondo esterno e questo aumenterebbe le possibilità della Setta del Fato Viola di trovarla”. I suoi occhi lampeggiarono mentre posava lo sguardo su lei.


“Se non andrò, non succederà nulla. Ma se è questo ciò che vuole, perché mi ha dato una spiegazione così dettagliata, e in un modo che mi avrebbe fatto esitare? Mi chiedo… a cosa starà pensando? Qual è il suo vero obiettivo?” i suoi occhi lampeggiarono mentre pensava. Alla fine chiuse gli occhi e iniziò a meditare.


Il tempo trascorse lentamente. Presto furono passate due settimane. Finalmente Chu Yuyan terminò anche il secondo elisir. Però, nel mese che seguì, fallì ogni tentativo di preparare il terzo e il quarto elisir.


Meng Hao non sapeva praticare l’alchimia, ma gli era chiaro che la donna non stesse fallendo di proposito e che la preparazione degli elisir stesse diventando sempre più difficile. Durante quel mese, Meng Hao non aveva pensato all'Eredità dell’Immortale di Sangue, anzi sembrava averlo allontanato dalla sua mente.


Un giorno, si alzò lentamente, per poi saltare su una spada volante e lanciarsi nella nebbia, per andare a studiare lo scudo.


Nelle ultime due settimane aveva deciso di andare a controllarlo più o meno ogni dieci giorni. Ogni volta che se ne andava, Chu Yuyan lo osservava inespressiva.


Questa volta, dopo che Meng Hao si fu allontanato, la donna aspettò circa quattro ore, per poi sollevare il capo all'improvviso, gli occhi che lampeggiavano. Si accigliò, come se stesse avendo dei problemi nella preparazione dell’elisir. Poi si alzò, sollevando lo sguardo sulla nebbia. Poco dopo, si incamminò verso la zona in cui si trovava il lago di sangue. Quando vi arrivò, si guardò intorno, per poi voltarsi e ritornare al suo forno per gli elisir. Sembrava che qualunque domanda avesse in mente avesse trovato una risposta. Si dedicò nuovamente alla sua alchimia.


Passarono altre due settimane. Finalmente riuscì a preparare il terzo e il quarto elisir. Poi iniziò a lavorare al quinto elisir. Per quanto riguardava Meng Hao, questo era l’ultimo elisir. Una volta concluso, tutti e sette gli elisir minori sarebbero stati pronti.


Passò ancora del tempo. In un battito di ciglia, furono trascorsi due mesi. Meng Hao e Chu Yuyan erano intrappolati nel vulcano ormai da sei mesi. Durante quei due mesi, ogni tanto Chu Yuyan si era allontanata dalla grotta. A volte quando Meng Hao era con lei, altre volte quando era lontano. Ogni volta che aveva un problema con la formula, si allontanava camminando. Però non superava mai il limite dei trecento metri intorno al lago di sangue. Si fermava sempre sul confine.


Finalmente, un giorno, sotto lo sguardo attento di Meng Hao, si alzò. Accigliandosi, si incamminò nella nebbia. Quando raggiunse il confine dei trecento metri intorno al lago di sangue, i suoi occhi lampeggiarono. Improvvisamente il potere della sua base di Coltivazione divampò e la donna si lanciò a massima velocità verso il lago di sangue.


Mentre si avvicinava, la superficie del lago iniziò a incresparsi. Apparve l’altare, seguito dall'enorme testa di pietra. La bocca si aprì, aspettando l’ingresso del partecipante al torneo dell’Eredità.


Gli occhi di Chu Yuyan brillarono d’eccitazione mentre si affrettava. Stava quasi volando nel vento mentre raggiungeva la bocca. Proprio mentre stava per entrare, risuonò una leggera risata. Baluginò l’aura di una spada che si scagliava contro la donna.


Non appena udì la risata, impallidì. Ignorando la spada di legno che si avvicinava, strinse i denti, bianchi e dritti, continuando ad avanzare. Solo due metri la separavano dall'ampia bocca di pietra.


Improvvisamente le si avvicinò una rete nera, che si muoveva molto più velocemente di Chu Yuyan. La avvolse immediatamente, in modo da impedirle di coprire gli ultimi due metri. La spada di legno la sollevò e la riportò verso la sponda del lago.


Lì vicino, immerso nella nebbia, c’era Meng Hao. Con il volto inespressivo, le si avvicinò lentamente.


Il volto di Chu Yuyan era pallido e i suoi occhi furono attraversati da un lampo di odio velenoso mentre guardava Meng Hao. Nel momento in cui aveva portato il teschio alla grotta per studiarlo, aveva messo insieme tutti i pezzi dell’Eredità dell’Immortale di Sangue. Inoltre, ciò che aveva detto mesi prima era vero. Pensava di conoscere Meng Hao e di aver compreso il suo innato scetticismo. Aveva intenzionalmente tentato di fargli credere che ci fosse qualcosa sotto. Considerata la sua natura, avrebbe sicuramente sospettato di lei. Dato tutto ciò, sapeva che non sarebbe stato facile convincerlo a fare la prossima mossa. Questo le avrebbe concesso del tempo.


Nei mesi successivi aveva preso l’abitudine di uscire a camminare, in modo tale che Meng Hao non lo trovasse strano. Quel giorno, aveva finalmente fatto la sua mossa, e non avrebbe mai immaginato di fallire.


“Sei davvero paziente”, le disse Meng Hao. “Ti ho dato tre mesi” Al momento non era molto incline a spiegarle come avesse capito il suo piano. “Hai un mese, voglio il quinto elisir. Torna alla tua alchimia”. Con la mano fece come per afferrare qualcosa e l’ampia rete si ritirò.


Chu Yuyan si morse il labbro, rimettendosi in piedi. Senza guardare Meng Hao, se ne andò, amareggiata.


“Quindi davvero voleva entrare”. Pensieroso, Meng Hao guardò con la coda dell’occhio la figura di Chu Yuyan che si allontanava. Un freddo sorriso gli sollevò gli angoli della bocca. Ora non aveva più alcun dubbio. Si mise in cammino, addentrandosi nella bocca dell’enorme statua.


Nell’istante in cui entrò nella bocca, scomparve e il lago di sangue cominciò a ribollire. Si udì un ruggito e il lago si trasformò in una nebbia sanguigna, che si disperse.


Dalla nebbia riecheggiò una voce antica, che rimbombò all'interno del vulcano: “Il Clan dell'Antico Destino, l'Eredità dell’Immortale di Sangue. Entra nel mio mare di sangue; nove si apriranno nel Dominio Meridionale; tutta la creazione lo saprà. La prima persona... otterrà la linea di sangue dell'Immortale di Sangue!” quando giunse alle orecchie di Chu Yuyan, la donna barcollò e il rancore le deformò il volto.


“Se solo avessi capito prima in che luogo ci trovavamo…” scosse la testa. Il suo volto era pallido. Il suo odio nei confronti di Meng Hao e del destino stesso crebbe dentro di lei con complicate emozioni.


Nel frattempo, all'esterno, nel Dominio Meridionale, in sette diversi luoghi risuonò un impressionante ruggito. Non appena si udì ciò, il cielo al di sopra del Dominio Meridionale si tinse del colore del sangue.


In ognuno dei sette luoghi rimbombò una voce antica.


“Il Clan dell'Antico Destino, l'Eredità dell’Immortale di Sangue. Entra nel mio mare di sangue; nove si apriranno nel Dominio Meridionale; tutta la creazione lo saprà. La prima persona... otterrà la linea di sangue dell'Immortale di Sangue!”


La voce causò un grande fermento nel Dominio Meridionale. A prescindere dalla Setta o dalla provenienza, tutti i Coltivatori che si trovavano vicini ai sette luoghi dell’Eredità dell’Immortale di Sangue erano attoniti. Immediatamente scattarono in diverse direzioni a incredibile velocità.


“I luoghi dell’Eredità dell’Immortale di Sangue sono riapparsi!”


“L’ottavo luogo dell’Eredità dell’Immortale di Sangue è stato scoperto. Ora che qualcuno vi è entrato anche le altre sette zone si sono aperte. L’ottavo torneo dell’Eredità dell’Immortale di Sangue sta per iniziare!”


“In tutto ci sono nove possibilità di acquisire l’Eredità dell’Immortale di Sangue. Nelle ultime decine di migliaia di anni ne sono state usate sette. Questa è l’ottava. Se nessuno acquisirà l’Eredità questa volta, chissà quanti anni dovranno passare prima del nono torneo…”


Gli altri sette luoghi si trovavano dove erano iniziati i precedenti tornei dell’Eredità dell’Immortale di Sangue. Ogni volta che appariva un nuovo luogo, creava grande scalpore nel Dominio Meridionale. Gli occhi di innumerevoli Coltivatori si tinsero di rosso per il desiderio. Anche se nessuno aveva mai ottenuto l’Eredità, da ogni torneo i partecipanti ritornavano con diversi oggetti magici e nuove tecniche.


Mentre la voce si diffondeva, le cinque grandi Sette e i tre grandi Clan furono i primi a reagire. Successivamente, altri Clan li seguirono, affrettandosi a fare qualcosa.


Dopo che furono uditi il boato e la voce antica, l’intero Dominio Meridionale si mise in movimento. Il Clan Wang, uno dei tre grandi Clan, fu il primo ad agire. Diverse centinaia di fasci di luce si innalzarono, seguiti da diverse navi da battaglia, cariche dei discepoli del Clan Wang. Si diressero verso il luogo dell’Eredità dell’Immortale di Sangue più vicino.


Wang Tengfei, vestito di bianco, si trovava sulla seconda nave del corteo. Teneva le mani dietro la schiena, guardando freddamente qualcuno che si trovava sulla prima nave, in posizione di comando. Lì c’era un uomo, avvolto in una simile tunica bianca. Assomigliava molto a Wang Tengfei, anche se sembrava un po’ più vecchio. Si accigliò, pensieroso.


Era Wang Lihai [1], il fratello maggiore di Wang Tengfei. Era un Figlio del Dao del Clan Wang, una posizione molto più importante di un insignificante Prescelto. Era a uno stadio molto avanzato della Stabilità della Consistenza, quasi sul punto di raggiungere la Formazione del Nucleo. Era circondato da diversi membri dell'élite del Clan Wang, incluso il suo Protettore del Dao, un Maestro allo stadio dell’Anima Nascente.


Per quanto riguardava Wang Tengfei… lui rimase in piedi in silenzio, le mani rigide dietro la schiena. Una delle dita della mano destra era molto diversa dalle altre. Era trasparente come il cristallo e all'interno circolavano delle sottili spirali nere. Era molto strano. [2]


Al suo fianco c’era Wang Xifan, l’uomo che aveva quasi ucciso Meng Hao con un solo sguardo quel giorno di tanti anni prima. [3] “Se non fosse successo ciò che è successo nello Stato di Zhao” disse freddamente “Ora non saresti al principio della Stabilità della Consistenza, ma a metà della fase. Saresti comunque indietro rispetto a tuo fratello, ma non così distante come sei ora”.


“Supererò mio fratello” ribatté con calma Wang Tengfei. “Diventerò un Figlio del Dao!”


“C’è solo una possibilità di ottenere l’Eredità dell’Immortale di Sangue” disse Wang Xifan, gli occhi che lampeggiavano. Si accigliò. “Peccato che la Setta del Fato Viola non ci abbia detto nulla di Yuyan. Evidentemente è in un momento critico della sua meditazione solitaria, altrimenti sarebbe potuta esserti d’aiuto”.


NOTE:


-Il nome di Wang Lihai in cinese è王历海 (wáng lì hǎi). Wang è un nome comune di clan, Li significa “esperienza”. Hai, “oceano”.


-Se non ricordate come Wang Tengfei perse il dito, andate al capitolo 32.


 -Se non ricordate come Wang Xifan tentò di uccidere Meng Hao, andate al capitolo 35 (lo stesso in cui incontriamo la nostra sexy antagonista femminile preferita, Chu Yuyan!).                                


                                



