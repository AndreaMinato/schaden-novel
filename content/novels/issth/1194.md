---
weight: 1194
title: Capitolo 1194 - Abbattendoli!
pubDate: 2025-03-17T11:17:35.054Z
tags:
    - issth
---


La maggior parte dei membri del Clan Ji erano vecchi, ma uno aveva le sembianze di un giovane uomo di trent'anni. Indossava delle vesti ordinarie, nulla di appariscente, ma comunque tutti gli altri coltivatori del Clan sembravano seguirlo come guida.


Non era una cosa evidente, a meno che non si guardasse con attenzione: infatti, restava persino dietro gli altri, facendosi passare in tutto e per tutto per un membro ordinario del clan.


Tuttavia, mentre gli altri componenti del clan urlavano di rabbia, lui non aveva fatto altro che assumere un'espressione corrucciata. Quello in sé lo fece risaltare agli occhi di Meng Hao.


Lo guardò con un sorriso leggero, come se non ci fosse niente di strano. Tuttavia, nel profondo del suo cuore c'era un freddo glaciale; l'intento omicida che percepiva nei confronti del Clan Ji da un bel pezzo si era fatto estremamente intenso.


Se non fosse stato per la fiducia che aveva nell'abilità del Clan Fang di conseguire una vittoria totale nei confronti del Clan Ji, Meng Hao avrebbe già iniziato ad assassinarli. Tuttavia, anche se al momento si stava trattenendo, avrebbe colpito con decisione non appena si fosse presentata l'occasione.


“Compagni Daoisti del Clan Ji, mi state forse dicendo che ho ucciso la persona sbagliata?” chiese, sembrando perplesso. “Perchè siete così furiosi? Stava evidentemente cercando di far danno alle relazioni tra i nostri due clan!” Il freddo nel suo cuore si fece ancora più intenso; se il Clan Ji avesse solo tentato di discutere con lui, l'avrebbe semplicemente usato come ragione per attaccare e uccidere qualcun altro!


I coltivatori del Clan Ji gli lanciarono occhiate furiose, ma in questo caso, non c'era alcuna argomentazione logica che potesse essere usata contro il Clan Fang. Se le circostanze fossero state diverse, il Clan Ji sarebbe stato in grado di ignorarlo, ma, in questo giorno, durante l'incoronazione del Capo Clan del Clan Fang, avevano solo due scelte possibili. Una era iniziare una guerra su larga scala con il Clan Fang, e l'altra... era semplicemente accettare la situazione.


Dopotutto, loro davvero avevano cercato di rubare la moneta di rame!


Il Clan Ji era un'autorità nella Nona Montagna e Mare, questo era un fatto conosciuto dai coltivatori lì; quindi molti tra loro semplicemente non potevano tollerare le parole di Meng Hao, e uno di loro stava persino per aprire la bocca ed uscirsene con un rimprovero. Tuttavia, il giovane corrucciato in disparte guardò profondamente Meng Hao, e poi sorrise.


“Molte grazie per il tuo promemoria, Compagno Daoista Meng. Prima, sembra davvero che mi sia sfuggito che quell'uomo avesse quei secondi fini.” La voce del giovane non era molto alta, ma aveva in sé un innato potere e una grande dignità. Fece frusciare la manica, e subito tutto il Clan Ji cedette.


Tutto quello che stava succedendo fece subito spiccare il giovane tra gli altri coltivatori del Clan Ji. Ora non sembrava più un coltivatore come gli altri, ma esattamente il contrario.


Tutti i coltivatori delle altre sette e poteri della Nona Montagna e Mare ora lo stavano fissando con attenzione e facendo speculazioni sulla sua identità.


“È possibile che sia il misterioso, mai visto prima... figlio di Ji di questa generazione? Ji Dongyang?”


Fang Xiufeng, Fang Shoudao e gli altri guardavano pensierosi il giovane coltivatore del Clan Ji. Meng Hao fluttuava a mezz'aria, guardandolo dritto negli occhi, e il suo sguardo bruciò di intento omicida per un breve istante, dopo il quale il giovane barcollò indietro, con gli occhi sgranati mentre il sangue gli gocciolava dal viso.


L'espressione di Meng Hao era la stessa di sempre, anche se il suo corpo venne scosso da un fremito. Dopo essere ritornato al fianco di Fang Xiufeng, prese una decisione.


Ji Tian vuole uccidere mio padre, quindi... ucciderò questo giovane!


In quell'istante il cuore del giovane tremò. Era possibile riconoscere dagli occhi di Meng Hao quanto fosse forte, e l'intenso intento omicida all'interno del suo sguardo che l'aveva forzato ad indietreggiare. Voltandosi verso i suoi compagni di clan, ringhiò, “Andiamo. Lasceremo il Pianeta Paradiso Meridionale!”


In risposta alle sue parole, gli altri membri del Clan Ji iniziarono a sprigionare il potere delle loro basi di coltivazione. Mentre si ammassavano attorno al giovane, uno dei membri, un uomo più vecchio, giunse le mani in direzione di Fang Xiufeng.


“Compagno Daoista Xiufeng, congratulazioni per la tua nomina a Capo Clan del Clan Fang. Dobbiamo occuparci di una faccenda urgente, quindi ora ci congediamo!” Senza nemmeno attendere una risposta da Fang Xiufeng, l'uomo si alzò in volo, seguito dal giovane e da tutti gli altri membri del Clan Ji. Si trasformarono tutti in fasci di luce prismatica e sfrecciarono verso il cielo.


“Papà, Patriarca Shoudao, Patriarca Yanxu,” disse Meng Hao sommessamente, “Non mi sento molto bene. Visto che nessun altro ci sta sfidando, andrò a riposare.” Fang Shoudao e Fang Yanxu si scambiarono uno sguardo esitante. Considerando la propria intelligenza e le proprie basi di coltivazione, non avevano difficoltà ad intuire cosa Meng Hao avesse intenzione di fare.


Fang Shoudao e Fang Yanxu esitavano, ma Fang Xiufeng alzò lo sguardo e disse, “La salute prima di tutto. Vai pure.”


I suoi occhi brillarono di intento omicida. Non era il tipo di persona disposta a lasciare prevalere gli altri su di sè, e grazie a Meng Hao, ora era certo che le sue difficoltà nell'entrare nel Reame del Dao avessero qualcosa a che fare con il Clan Ji.


Meng Hao era suo figlio, e lo conosceva abbastanza bene da sapere che non era una persona impulsiva, quindi supportava la sua decisione, sia come padre che come Capo Clan.


Meng Hao annuì, poi schizzò in aria in una striscia di luce.


La cerimonia dell'incoronazione per il Capo Clan continuò. Dopo quanto era appena successo, nessuno sfidò a combattere Fang Xiufeng. Tuttavia, gli osservatori più attenti notarono che in alto nel cielo, in un certo momento, era comparsa una massa di nuvole scure.


Apparentemente, il tempo stava cambiando. Iniziò a cadere la pioggia, mentre nuvole torbide ricoprivano tutto il cielo. Alzando lo sguardo, si sarebbe visto che tutto il cielo era stato oscurato, quasi come se un incantesimo stesse sigillando ogni cosa.


Contemporaneamente, la stessa dozzina circa di coltivatori del Clan Ji stavano voltando attraverso gli strati di nuvole. Intorno a loro, mentre salivano in volo, i fulmini si schiantavano ed esplodevano.


“Giovane Signore, perchè ci stiamo affrettando ad andarcene? Anche se hanno ucciso uno dei coltivatori del nostro Clan, devono comunque provare a mantenere la superiorità morale! In nessun modo avrebbero osato attaccarci tutti apertamente, non è così? Quel Meng Hao dovrà essere ucciso prima o poi!”


Alcuni di loro iniziarono a fare commenti insolenti. “Giusto, se avessero osato attaccarci apertamente, l'occhio del nostro Patriarca l'avrebbe visto certamente! Può vedere tutto nella Nona Montagna e Mare! Anche se il Clan Fang fosse più sconsiderato di quanto già non sia, comunque non oserebbero esporsi con noi!”


“Quel Meng Hao davvero sfida tutte le leggi e i principi, persino quelle dei Cieli,” disse uno dei coltivatori più anziani, sbuffando freddamente. “Peccato che ci fossero così tanti altri coltivatori presenti, più il Clan Fang a sostenerlo. Altrimenti, se avesse provato qualcosa di così temerario, l'avremmo semplicemente abbattuto. È stato fortunato questa volta. Non ha che da aspettare la prossima volta, quando non ci saranno intorno membri di altre sette o clan, lo elimineremo certamente!”


“Potreste chiudere quelle dannate bocche!” intimò loro il giovane coltivatore, guardandosi intorno tra le nuvole. “Pensate davvero che Meng Hao non abbia preso in considerazione tutto questo? Pensate che le altre sette e poteri abbiano fatto in modo che non potessimo attaccarlo? Pensate che Meng Hao lasci perdere tanto facilmente? Beh, per come la vedo io, quelle persone ci hanno davvero salvato la vita!


“Considerate la faccenda dimenticata. Andiamocene dal Pianeta Paradiso Meridionale. Dannazione... Non riesco a credere che Meng Hao sia davvero in grado di controllare la Formazione della Morte del Paradiso Meridionale!” Gli altri coltivatori lo seguivano in silenzio, nonostante nessuno di loro fosse d'accordo con la sua decisione.


Erano il Clan Ji, e dopo tutti quegli anni, si erano abituati a considerarsi sopra chiunque altro. Non importava dove andassero nella Nona Montagna e Mare, bastava che rivelassero che facevano parte del Clan Ji, e tutti subito si sarebbero comportati rispettosamente, tremando di paura. Dopotutto, il Clan Ji era il Signore della Nona Montagna e Mare!


Con una posizione del genere, non avevano mai davvero avuto bisogno di riflettere su nulla in nessuna situazione. Si erano sempre visti come la parte più forte, come Imperatori. Considerato tutto questo, perchè mai avrebbero dovuto spendere del tempo a prendere in considerazione le persone comuni?


Il giovane guardò i suoi compagni e dentro di sé sospirò con rimorso. Era ben conscio che i membri del Clan Ji erano troppo abituati a sentirsi in una posizione superiore, ed avevano perso la loro abilità di percepire il pericolo.


Fu in questo momento che emersero dallo strato di nuvole e si ritrovarono al limite ultimo dei cieli sopra il Pianeta Paradiso Meridionale, a poca distanza dal vuoto dello spazio. Improvvisamente il giovane vide qualcosa che gli fece stringere gli occhi.


“Meng Hao!!”


Non era l'unico ad essere sorpreso. I volti degli altri coltivatori del Clan Ji sbiancarono mentre intravedevano Meng Hao ergersi in aria sopra di loro, con gli occhi che brillavano freddi, e fulmini che crepitavano e si schiantavano intorno a lui.


Con voce impassibile, disse, “Ora che non ho nessuno intorno a fermarmi... ho intenzione di abbattere qualche coltivatore del Clan Ji!”


I fulmini saettavano e si abbattevano in tutte le direzioni.


Meng Hao stese la mano e la spinse giù verso il Paradiso Meridionale. Dei boati echeggiarono ovunque mentre, improvvisamente, un'enorme rete illusoria appariva intorno a lui, e non era altro che la Formazione della Morte del Paradiso Meridionale.


La Formazione della Morte subito si trasformò in un'enorme mano, che irradiava uno sconfinato intento omicida, facendo lampeggiare colori ed esplodere tuoni intorno a sé.


Il viso del giovane coltivatore ebbe un fremito, ed usò entrambe le mani per evocare un incantesimo. Ruggì mentre intorno a lui apparivano innumerevoli stupefacenti Fili del Karma, che si trasformarono in altrettanti oggetti magici che brillarono di una luce accecante a sfrecciarono verso la mano. Contemporaneamente, anche dagli altri coltivatori del Clan Ji iniziò ad emanare torbidamente un forte intento omicida, e si unirono insieme sprigionando tutta la loro base di coltivazione per difendersi dalla mano.


Quando quelle tecniche magiche e abilità divine, così come gli oggetti magici, andarono a sbattere contro quell'enorme mano evocata dall'incantesimo, si rivelarono completamente impotenti in confronto ad essa. Furono ridotti al nulla, schiacciati come foglie secche dall'incantesimo della mano. Riecheggiarono dei boati mentre questa si abbatteva sui coltivatori del Clan Ji.


Quasi nello stesso istante, tre di loro urlarono ed esplosero in mille pezzi, trasformandosi in una pioggia di sangue che cadde attraverso le nuvole.


“Meng Hao, come osi uccidere dei coltivatori del Clan Ji?! Il nostro Patriarca ti assassinerà!!” L'istante dopo, altri tre coltivatori vennero uccisi: sputarono sangue ed esplosero.


Le urla che avevano lanciato prima di morire non oltrepassarono le nuvole, e nemmeno echeggiarono nello spazio. A terra, l'unica cosa che le persone potevano sentire, erano i tuoni.


“Ji Tian non osa venire nel Pianeta Paradiso Meridionale!” disse con fredda calma Meng Hao. Fece ondeggiare la mano destra, facendo crepitare tra le nuvole infiniti fulmini. Erano talmente numerosi che il mondo sembrava non fosse fatto d'altro, eccezion fatta per alcune urla orribili che inframezzavano con le esplosioni dei tuoni.


La mano che si era materializzata per la Formazione della Morte del Paradiso Meridionale era come una Tribolazione Celeste del Pianeta stesso, qualcosa in grado di spegnere ogni vita!


E Meng Hao poteva controllarla. Questo significava che nel Pianeta Paradiso Meridionale lui... era potente quanto l'imperatore Tang! Insuperabile!
                                


                                



