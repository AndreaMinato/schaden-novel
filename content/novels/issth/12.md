---
weight: 12
title: Capitolo 12 - Salve, Sorella Anziana Xu
pubDate: 2025-03-17T11:17:34.748Z
tags:
    - issth
---


La scena aveva attirato l’attenzione degli altri Coltivatori lì vicino e le espressioni sui loro volti erano cambiate. Molti sembravano persi, non capivano cosa stesse capitando. Però ora, tutti sapevano che Meng Hao era qualcuno da non provocare.


Anche se i presenti non sapevano esattamente cosa fosse successo, lo sapeva il primo, tremante cliente di Meng Hao. Il suo cuore batteva come impazzito mentre afferrava la borsa da trasporto e ne traeva sei Pietre dello Spirito, porgendogliele rispettosamente. Si pentiva di aver esitato davanti al Laboratorio di Elisir per la Coltivazione in passato. Quella volta, per non sprecare le sue Pietre dello Spirito, era rimasto senza elisir. E ora, non aveva più nemmeno una Pietra dello Spirito per comprarsi qualcosa.


Meng Hao prese le Pietre dello Spirito e diede all'uomo l’Elisir della Coagulazione del Sangue e l’Elisir del Rilassamento Muscolare.


“Grazie per la tua generosità”, gli disse con un ampio sorriso. “Torna presto a trovarmi”. Ancora una volta, apparve debole e malaticcio. Ma per i Coltivatori che gli stavano di fronte, era un lupo travestito da agnello. Tremando, l’uomo se ne andò.


Quando si fu allontanato, Meng Hao decise di non ritornare sopra la roccia. Prese lo stendardo del Laboratorio di Elisir per la Coltivazione e iniziò a passeggiare nell'Area Pubblica. Si fermò vicino a due discepoli che combattevano, piantando lo stendardo nel terreno.


“Fratello, sembra che tu sia ferito” osservò, facendo un passo in avanti. “E anche tu sembri piuttosto fiacco. Non sembrate proprio nelle condizioni giuste per lottare”.


I due discepoli lo fissarono stupiti. Lo avevano appena visto mettere al tappeto un altro discepolo, quindi esitarono e, un istante dopo, iniziarono ad indietreggiare.


“Casualmente ho con me alcuni degli Elisir Rinfranca Spirito dal Laboratorio di Elisir per la Coltivazione. Prendetene uno, vi rinvigorirà completamente e la vostra vittoria sarà garantita! Dato che oggi è una giornata di offerte speciali, vi costerà solamente una Pietra dello Spirito. Conveniente, no?” Meng Hao continuava ad avanzare, un’espressione sincera dipinta sul volto.


“Ho già degli elisir medicinali” rispose l’uomo al quale si era rivolto. Prese la sua borsa da trasporto e tirò fuori un Elisir Rinfranca Spirito, che presto sparì nella sua bocca.


Dopo aver visto ciò, Meng Hao sospirò. Aveva tenuto sotto controllo il suo primo cliente per un po’ di tempo prima di essere sicuro che non avesse alcun elisir medicinale. Tossicchiò leggermente, volgendo la sua attenzione al secondo uomo, che rispose al suo sguardo con fredda indignazione e poi prese il proprio elisir medicinale e lo ingerì, sospirando tra sé e sé.


Ma Meng Hao non si scoraggiò. Ritornò verso la roccia, continuando a tenere d’occhio i due uomini. Man mano che passava il tempo, apparivano sempre più deboli e affaticati. Presto, fu chiaro che non avevano altri elisir medicinali ed erano giunti al momento decisivo dello scontro. Vittoria e sconfitta stavano per essere determinate.


Con il morale risollevato, Meng Hao prese lo stendardo e si avvicinò nuovamente.


“Fratelli, è arrivato il momento di decidere chi è destinato a morire e chi a vivere. Non vi è rimasto alcun elisir medicinale, ma non preoccupatevi, ne ho alcuni proprio qua.


In questo momento critico, comprate uno dei miei Elisir per il Rinforzo dell’Anima. Vi rimetterà in forze in un attimo e vi aiuterà a recuperare la vostra energia spirituale. Fratelli, non comprerete un elisir medicinale, comprerete energia spirituale! Oh no, sei ferito!” Le parole di Meng Hao distrassero i Coltivatori. Un colpo di spada raggiunse il braccio di uno dei due, che indietreggiò con un urlo, sanguinando copiosamente.


Meng Hao fu ancora più veloce di lui e proseguì con il suo discorso, all'apparenza debole e colto come sempre.


“Fratello, questo è il momento. Stai perdendo troppo sangue. Svelto, compra un Elisir per la Coagulazione del Sangue. Se non lo farai, il tuo destino è segnato”.


“Sparisci!” ruggì l’avversario dell’uomo verso Meng Hao, attaccando il rivale sanguinante.


“Dammi l’elisir” disse il Coltivatore ferito, il volto pallido. Indietreggiando di diversi passi, digrignò i denti e prese una Pietra dello Spirito. L’Elisir per la Coagulazione del Sangue si sollevò dalla mano di Meng Hao e si posò sul taglio sul braccio dell’uomo. Il flusso di sangue rallentò. Il Coltivatore recuperò la concentrazione e balzò di nuovo all'attacco.


“Oh no, Fratello, sembra che tu sia rimasto a corto di elisir medicinali. Guarda, io ne ho parecchi. Ora che il tuo avversario ne ha comprato uno, è pieno di energia, mentre tu sei ferito. Perché non compri un Elisir per la Coagulazione del Sangue?”


“Oh no, sei stato colpito di nuovo. Devi essere davvero stanco. Vacci piano e non ti scoraggiare. Fratello, ho ancora un Elisir del Rilassamento Muscolare.”


Una Pietra dello Spirito per un elisir. Dovresti darti una mossa a comprare un elisir. I saggi dicono che le Pietre dello Spirito sono costose, ma il valore della vita è incalcolabile”. Lentamente, Meng Hao girava loro intorno. Come previsto, non avevano altri elisir medicinali e presto iniziarono a comprarne. Sentendosi continuamente minacciati l’uno dall'altro, ne comprarono diversi. La lotta si intensificò. Quel giorno, il loro scontro ne valeva almeno quanti quattro o cinque normali.


Inizialmente, era una semplice rissa, ma le cose si erano complicate a causa dello Spaccio del Laboratorio di Elisir per la Coltivazione. Più la lotta si faceva pericolosa, più aumentavano le ferite. Nessuno sarebbe riuscito a separare i due avversari.


Flop. Flop. Finalmente i due esaurirono le energie. Crollarono a terra incoscienti, senza più né Pietre dello Spirito né elisir medicinali. Anche i loro oggetti magici erano andati distrutti nello scontro, apparentemente insieme al loro buon senso. Peccato.


Meng Hao era convinto di aver salvato loro la vita. O almeno quella di uno dei due. Sollevando lo stendardo, ricominciò a camminare tra i combattenti e, ancora una volta, trovò due Coltivatori impegnati in un violento scontro. Da quello che poteva vedere, se avessero avuto degli elisir medicinali, li avrebbero già usati da tempo. Con gli occhi che brillavano, piantò lo stendardo vicino a loro.


“Fratelli, sembrate in difficoltà e siete feriti gravemente. Ma non preoccupatevi, ho degli elisir medicinali. Con una Pietra dello Spirito potete comprare un elisir: vi garantisco che starete subito meglio.


Perché non mi rispondete? Non ditemi che non vi fidate di me! Proprio adesso un altro discepolo ha comprato alcuni dei miei elisir. Il risultato ottenuto è stata la morte del suo avversario”.


In poco tempo, entrambi avevano comprato un elisir e, anche loro, erano rimasti senza Pietre dello Spirito. Dopo parecchio tempo speso lottando aspramente, lo scontro era terminato in un pareggio e ai due non era rimasto altro da mostrare se non le loro borse vuote.


Meng Hao scosse la testa, recuperò lo stendardo e trovò un nuovo posto dal quale gestire i suoi affari.


Quando il sole fu tramontato, Meng Hao era stato ovunque nell'’Area Pubblica, vendendo gli elisir medicinali. Alla fine, ovunque andasse, gli scontri cessavano immediatamente e i combattenti se ne andavano. Così, Meng Hao si ritrovò a osservare un’Area Pubblica completamente deserta. Diede un colpetto soddisfatto alla propria borsa e se ne andò.


Era notte fonda quando giunse alla Grotta dell’Immortale. Si sedette a gambe incrociate e iniziò a fare l’inventario del suo bottino.


“Uno, due,…” La sua eccitazione aumentava man mano che andava avanti a contare. “In tutto ne ho cinquantatre. Sono ricco. Questo metodo è più veloce che derubare la gente. Anche meno pericoloso. Non c’è bisogno di uccidere nessuno.


Non mi restano molti elisir medicinali, quindi domani tornerò al Laboratorio di Elisir per la Coltivazione e ne comprerò degli altri. Se voglio che gli affari vadano bene, devo procurarmi l’intera scorta di elisir del mese. Se le Pietre dello Spirito non mi basteranno, allora ne comprerò il più possibile. Meno elisir ci saranno, più sarà facile per me venderli”.


Meng Hao aprì la borsa da trasporto che aveva rubato al Coltivatore svenuto. All'interno vi trovò alcune Pietre dello Spirito, due Elisir per la Condensazione dello Spirito e un elisir medicinale di colore rosa.


Lo sollevò per esaminarlo. Lo riconobbe come un Elisir per la Coltivazione Cosmetica del Laboratorio di Elisir per la Coltivazione, un elisir costoso. Valeva quanto dieci Elisir per la Condensazione dello Spirito ed era considerato uno tra i prodotti più cari.


“Questo elisir è stato creato per migliorare l’aspetto fisico. Sarebbe uno spreco usarlo su di me”. Immaginò che il suo precedente proprietario avesse tentato di entrare nelle grazie di una discepola e, senza pensarci più di tanto, lo infilò nella propria borsa.


Mentre guardava soddisfatto le Pietre dello Spirito e gli elisir medicinali, la porta principale della Grotta dell’Immortale scricchiolò e iniziò ad aprirsi. Successe tutto così in fretta. Meng Hao non ebbe il tempo di raccogliere il suo bottino.


Una donna entrò, circondata da un alone di luce lunare. Era bella, ma fredda, il suo volto inespressivo.  Era vestita con una lunga tunica d’argento e sembrava che stesse indossando la luna stessa.


Non era altri che la discepola della Fazione Interna della Setta, la Sorella Anziana Xu.


Non appena entrò nella Grotta dell’Immortale, la luce della luna illuminò le Pietre dello Spirito e gli elisir medicinali che giacevano di fronte a Meng Hao.  Un lampo di stupore improvviso incrinò la sua espressione fredda.


“Salute a te, Sorella Anziana Xu” la accolse Meng Hao, balzando in piedi. Si affrettò a spazzare via le Pietre dello Spirito e gli elisir medicinali con la mano destra. Rimase lì in piedi, imbarazzato.


La Sorella Anziana Xu rimase in silenzio. Semplicemente guardò Meng Hao, fece un cenno con il capo e si voltò per andarsene.


Sorpreso, Meng Hao la seguì.


“Sorella Anziana Xu, ti sei presa il disturbo di venire fin qui, perché non ti fermi un po’?”


“Non ce n’è bisogno” replicò freddamente la donna. “A partire da domani mi ritirerò in meditazione solitaria e volevo semplicemente controllarti”. Lo guardò e uscì dalla grotta.


Meng Hao si sentì in imbarazzo e si pentì di non essere stato più veloce a raccogliere le Pietre dello Spirito. In quel caso sarebbe sembrato un po’ più povero e magari la Sorella Anziana Xu avrebbe deciso di aiutarlo di più.


Allo stesso tempo, sentì un leggero calore nel petto. La Sorella Anziana Xu poteva sembrare fredda e indifferente, ma era andata a trovarlo e ciò significava che si ricordava di lui. Con il cuore che batteva all'impazzata, afferrò la propria borsa e ne trasse l’elisir medicinale rosa.


“Volevo ringraziarti, Sorella Anziana Xu. Ho risparmiato abbastanza Elisir per la Condensazione dello Spirito e ho potuto scambiarli con questo Elisir per la Coltivazione Cosmetica. Accettalo, per favore. Ai miei occhi, solamente tu sei degna di questo elisir. Dal momento in cui sono entrato nella setta, ho sempre avuto un solo desiderio: che tu rimanessi giovane per sempre ed eternamente bella”. In un battito di ciglia, le stava porgendo solennemente e rispettosamente l’elisir.


La Sorella Anziana Xu si fermo e si voltò a guardarlo. Gettò uno sguardo all'elisir tra le mani di Meng Hao e poi lo accettò.


“Anche se gli Elisir per la Condensazione dello Spirito sono comuni nella setta, hanno effetto solo fino al quinto livello di Condensazione del Qi. Noi Coltivatori diamo molta importanza alla nostra base di Coltivazione. Viviamo in un mondo di Coltivazione, un luogo in cui vita e morte sono in equilibrio. In futuro, non comportarti così. Potrai anche essere intelligente, ma devi lavorare di più sulla tua coltivazione”. Era la prima volta che Meng Hao sentiva la Sorella Anziana Xu pronunciare un discorso così lungo. Mentre parlava, lui annuiva rispettosamente.


“Se alla Sorella Anziana Xu fa piacere, sono disposto a fare uno scambio” disse, abbassando il capo e sbattendo le palpebre. Sembrava piuttosto timido.


“Questo elisir… per questa volta lo accetterò, ma non scambiare così i tuoi elisir”. Mise da parte l’elisir ed esitò per un attimo, poi tirò fuori un ciondolo di giada rosa e lo porse a Meng Hao.


“Questo è un oggetto magico” spiegò. “Hai bisogno di protezione”. Iniziò a scendere dalla montagna.


“Molte grazie, Sorella Anziana Xu” disse Meng Hao. “Mi permetteresti di accompagnarti nella tua passeggiata? Non ti ho visto per molto tempo e ho alcune domande sulla Coltivazione alle quali speravo potessi rispondere”. Sapeva che era una grande opportunità. Era l’unica persona su cui poteva fare affidamento, quindi aveva bisogno di avvicinarsi a lei. Se avesse potuto camminare con lei nella Fazione Esterna della Setta e magari essere visto dagli altri, magari meno persone l’avrebbero minacciato in futuro.


La Sorella Anziana Xu esitò. Era una persona indifferente e solitamente piuttosto taciturna. Non aveva mai passato del tempo con i membri di sesso maschile e si sentiva strana con Meng Hao in piedi al suo fianco. Stava per rifiutare, ma, non appena lui ebbe finito di parlare, pensò timidamente all'Elisir per la Coltivazione Cosmetica che le aveva dato e annuì con calma.


La luna li illuminava dolcemente mentre camminavano.


Nel mentre, sulla cima della Montagna Nord, stava un uomo alto e anziano, avvolto in una tunica grigia. Non appena abbassò lo sguardo sulla scena, un’espressione ammirata gli apparve sul viso.


“Eccellente. Il giovane Meng Hao non è per niente male. Ha davvero capito il significato della Setta dell’Affidabilità, sa come trovare qualcuno di cui fidarsi. E ora sa anche che, se proteggerà il suo rapporto con questa persona, allora avrà sempre qualcuno su cui fare affidamento”. Era lo stesso anziano che era rimasto colpito da Meng Hao il Giorno della Distribuzione di Elisir. Più cose apprendeva su Meng Hao, più lo apprezzava.
                                


                                



