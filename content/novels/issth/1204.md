---
weight: 1204
title: Capitolo 1204 - D'ora in poi sarà chiamato Ponte dell'Eccelso
pubDate: 2025-03-17T11:17:35.056Z
tags:
    - issth
---


<strong>La tappa successiva fu la Setta dell'Antico Demone Immortale: prima di lasciare la Nona Montagna e Mare, voleva vedere... Ke Jiusi!</strong>


<strong>Tuttavia, nonostante avesse localizzato la Setta, non era in grado di entrare. Era stata posta una barriera invisibile che non avrebbe potuto oltrepassare senza cercare di buttarla giù.</strong>


Fluttuò tranquillamente fuori delle rovine per un po', per poi infine giungere le mani e inchinarsi profondamente. Poi si girò e se ne andò.


Sul picco di una montagna tra i detriti della setta, si stagliava Ke Juisi, mentre guardava Meng Hao andarsene.


Improvvisamente, accanto a lui parlò la voce di Notte: “Perchè non l'hai lasciato entrare?”


“Ha su di sé il Karma di Ji Tian... e io ne ho persino più di lui. Se noi due ci incontrassimo ora... sarebbe dannoso per lui.” Sospirò Ke Jiusi, poi voltò lo sguardo verso le macerie che si stendevano sotto di lui.


“Ji Tian...” mormorò, con gli occhi che brillavano freddi con intento omicida.


Meng Hao non ebbe la possibilità di incontrarsi nuovamente con Ke Jiusi. Se ne andò e si diresse verso le Rovine dell'Immortalità. Aveva bisogno di prendere il Ponte dell'Eccelso incompleto che aveva copiato per creare la sua magia Eccelsa, in quanto all'epoca non era stato in grado di prendersi il ponte per intero.


Ma ora, il suo Ponte dell'Eccelso si era già trasformato: grazie al Ponte del Cammino Immortale non era più illusorio, ma corporeo. Con la sua attuale base di coltivazione... sarebbe stato in grado di usare la sua magia Eccelsa e fonderla con il vero Ponte dell'Eccelso rotto.


Una striscia prismatica sfrecciò attraverso le Rovine dell'Immortalità mentre Meng Hao seguiva lo stesso percorso dell'ultima volta. Vide molte delle cose che aveva visto allora: vide templi distrutti e teste mozzate, vide numerosi cadaveri, terre in frantumi, oggetti magici distrutti e rovine di palazzi, e tutto fluttuava nel vuoto...


Dopo un bel pezzo, raggiunse l'area dove aveva creato la sua magia Daoista, e poi ritrovò il luogo in cui aveva ottenuto l'illuminazione della sua magia Eccelsa.... il ponte semidistrutto!


Rimaneva in piedi solo una sezione del ponte, ma anche da lontano e nonostante il fatto che fosse caduto in rovina, Meng Hao poteva percepirlo emanare la potenza di un Eccelso, l'incredibile potere dei Cieli e della Terra.


Una volta quel ponte aveva attraversato i Cieli più alti, ed era stato oggetto di venerazione da parte di innumerevoli forme di vita, che avevano profondamente desiderato attraversarlo!


Ma ora era collassato. Forse la maggior parte di esso era svanito tra le sabbie del tempo, ed era rimasta solo quella piccola sezione.


Dopo tutti gli anni che erano trascorsi, rimaneva in questo luogo, nessuno era stato in grado di portarla via. Nemmeno Ji Tian c'era riuscito, e tanto meno altri coltivatori del Reame del Dao.


Tuttavia, anni prima, era stato per mezzo di quel ponte che Meng Hao aveva potuto plasmare la sua magia Eccelsa, e questo gli aveva permesso di tornare intero ancora una volta. Era stata proprio quella magia Daoista che gli aveva permesso di guadagnarsi un posto nella Schiera.


Ora era ritornato per portarsi via quel ponte!


“Sei davvero il Ponte del Paramita?” chiese dolcemente. “Beh, non sono completamente certo di sapere quale fosse il tuo nome prima, ma quello che so.... è che molte persone ti conoscono.” Non potè fare a meno di pensare all'uomo in nero che era emerso dal Dipinto dell'Eccelso nella Sfera del Vortice del Vento, e all'espressione sul suo viso quando aveva visto il Ponte dell'Eccelso.


“Forse in quello che chiamano Paramita, anche gli Eccelsi sono tenuti ad attraversarti... per diventare davvero degli Eccelsi... [1.]


“Ma oggi, ho intenzione di portarti via. Da oggi in poi, tu... appartieni a Meng Hao. Sei il mio... Ponte dell'Eccelso!” gli occhi di Meng Hao brillarono di una luce luminosa mentre si dirigeva verso il ponte. Intorno riecheggiò la pressione di un Eccelso, e Meng Hao iniziò a risplendere di una luce scintillante. Fece ondeggiare la mano destra ed improvvisamente apparve il suo Ponte dell'Eccelso.


“Fondetevi!” ruggì, usando entrambe le mani per evocare un incantesimo, e poi facendo ondeggiare il dito verso il suo Ponte. Immediatamente i due ponti iniziarono a fondersi insieme. Dal Ponte dell'Eccelso si potè udire il ruggito dell'Anima del Ponte, mentre questo si assicurava che nulla di inaspettato avvenisse durante la fusione.


Mentre il processo continuava, la pressione irradiata dal Ponte divenne più forte. L'aria si riempì di boati, e tutto si offuscò. Un forte vento iniziò a soffiare tra le Rovine dell'Immortalità, come se il Ponte dell'Eccelso si stesse risvegliando davvero!


La pressione si intensificò, e i Cieli tremarono, le Rovine dell'Immortalità vennero scosse, e in poco tempo tutto il Reame della Montagna e del Mare stava oscillando impercettibilmente. Dalle Montagne e Mari non si percepì alcun potere di espulsione, e tuttavia sembrava che un paio di occhi invisibili vi avessero rivolto lo sguardo, come a richiamare ricordi del passato.


Non era tutto... sopra il Reame della Montagna e del Mare, nei 33 Cieli, tutto stava tremando, e gli innumerevoli coltivatori che vi si trovavano restarono scioccati, pur non avendo idea di cosa precisamente stesse avvenendo.


Oltre a ciò... fuori dai 33 Cieli, lontano nella grande distesa, c'era un mondo in cui numerosi soli stavano portando una statua gigantesca. Anche lì tutti i coltivatori erano sbalorditi.


Sorprendentemente, si potè vedere come anche nella terra della statua, che si stava inesorabilmente avvicinando al Reame della Montagna e del Mare, ci fosse anche un ponte che fluttuava a mezz'aria. Era un Ponte dell'Eccelso, ma era in rovina, come se ormai non fosse altro che un simbolo ed avesse ormai perso la sua precedente importanza.


Anche il ponte iniziò a tremare.


Si udì quindi una voce di donna, cupa e seria: “Qualcuno lo sta risvegliando...”


Sotto i 33 Cieli, nuovamente nel Reame della Montagna e del Mare, nelle Rovine dell'Immortalità nella Nona Montagna e Mare, Meng Hao buttò indietro la testa e ruggì. Improvvisamente si alzò in volo per portarsi in cima al Ponte dell'Eccelso, e qui alzò in alto le mani per poi farle abbattere giù sulla superficie del ponte.


“Fondetevi!”


RUMBLE!!


Il Ponte dell'Eccelso di Meng Hao iniziò a scendere e la fusione si fece più veloce. L'aura di un Eccelso salì in alto nel cielo, inondando Meng Hao. Nonostante fosse una sua magia Eccelsa, ne venne colpito ugualmente, e tossì sangue.


Tuttavia i suoi occhi brillavano concentrati. Questa volta, aveva intenzione di portare via le rovine del Ponte dell'Eccelso a qualsiasi costo! Aveva intenzione di farlo fondere con il suo Ponte dell'Eccelso per renderlo più forte!


“FONDETEVI!” Meng Hao brillò di una luce azzurra mentre l'Anima del Ponte del suo Ponte dell'Eccelso fuoriusciva completamente, rischiando la propria stessa vita mentre controllava il ponte, facendolo scendere sempre di più verso il ponte originale, per fondersi con esso.


Questa volta ci fu una forza di espulsione, che si manifestò con un contraccolpo potente. Meng Hao sputò sangue, e il suo Ponte dell'Eccelso sembrò sul punto di crollare.


Apparentemente, l'imponenza del ponte semidistrutto non avrebbe permesso a nessuno di prendere controllo o possesso di sé!


“Gelatina di carne! Pappagallo! Uscite!” ruggì Meng Hao, pulendosi la bocca dal sangue, mentre la gelatina di carne e il pappagallo volavano fuori dalla sua borsa da viaggio. Appena apparvero, sgranarono gli occhi dallo stupore.


“T-t-tu... cosa stai facendo?!” chiese tremando la gelatina di carne. Il ponte in macerie l'aveva riempito di una sensazione di terrore assoluto. Quel ponte un tempo era stato tanto potente da influenzare i Cieli e la Terra, da scuotere il mondo. Anche se quel potere era ormai distrutto, la sua aura era ancora ben presente!


“È QUEL ponte!!” strillò eccitato il pappagallo. “Distruggilo! Dannazione! Il Quinto Signore indubbiamente ti aiuterà a distruggerlo!” Si trasformò in una striscia di luci colorate che sfrecciò verso il Ponte semidistrutto. Il Ponte di Meng Hao aveva intensificato la sua pressione e stava ricominciando a scendere.


La gelatina di carne digrignò i denti e si disperse trasformandosi in una corda volante. Apparentemente, stupida com'era, aveva deciso di provare a legare insieme il Ponte semidistrutto e quello di Meng Hao!


Dei boati riempivano l'aria mentre i due Ponti continuavano a fondersi. La base di coltivazione di Meng Hao era in piena rotazione, esplodeva del pieno potere di un Immortale Dao Onniceleste. Ormai la fusione forzata aveva raggiunto il punto in cui i due Ponti erano quasi del tutto sovrapposti.


Ma fu proprio a questo punto che esplosero un potente contrattacco e un'aura di espulsione. Evocando un incantesimo, Meng Hao sprigionò la sua Maledizione del Sigillo del Demone.


“Sei già a pezzi!” urlò. “Potrai anche essere stato onnipotente nel passato, ma ora sei un cumulo di macerie! Sei incompleto, nemmeno la metà di quello che eri una volta. Con la determinazione della mia magia Eccelsa, e la forma del Ponte del Cammino Immortale, non posso credere che non riuscirò ad assorbirti!” Aveva gli occhi iniettati di sangue, e sputava sangue. Digrignando i denti, produsse il suo quarto Frutto del Nirvana e se lo premette in fronte.


“Mastino!” ruggì, e il mastino volò fuori a formare un mantello.


“Pappagallo!” Il pappagallo e lo specchio di rame andarono a formare l'Arma da Combattimento. Questa volta non prese la forma di una lama, ma piuttosto di un guanto! Mentre il guanto andava a sistemarsi sulla sua mano, Meng Hao fece sette passi avanti, facendo accumulare un'energia intensissima e poi colpendo con un pugno formidabile!


Era il Pugno dello Sterminio degli Dei, il suo colpo più forte, in grado di scuotere persino coltivatori del Reame del Dao. Il suo Ponte dell'Eccelso era già più che qualificato per assorbire le rovine del ponte. Col potere del primo colpo che si riversava su di lui, l'ultima distanza tra i due venne del tutto annullata!


Ora i due ponti erano completamente sovrapposti!


Ad un certo punto era apparsa in alto una donna vestita di bianco. Era l’Eccelsa del Sogno Marino, che stava guardando con espressione indecifrabile Meng Hao fondere i due ponti.


Nel momento in cui i due ponti combaciarono, il ponte semidistrutto tremò e poi... si sentirono dei crepitii mentre collassava di sua volontà! Esattamente come l'Albero del Mondo, che si era auto-distrutto piuttosto che alzare lo sguardo verso un cielo controllato dal Clan Ji. Il ponte era consapevole di essere semplicemente troppo debole per fare qualsiasi cosa per impedire di essere assorbito.


Se fosse stata qualsiasi altra persona, il ponte sarebbe stato in grado di reagire, anche se fosse stato più debole di quanto non lo fosse ora. Ma... Meng Hao era diverso. Aveva la volontà del Ponte dell'Eccelso e la forma del Ponte del Cammino Immortale. Aveva un'Anima del Ponte. Fondamentalmente... il Ponte dell'Eccelso di Meng Hao era... il vero supremo Ponte dell'Eccelso.


Nonostante non fosse di primaria importanza come lo era stato il ponte semidistrutto, era più completo!


Viste le circostanze, non c'era alcun modo di evitare la fusione, quindi il ponte semidistrutto aveva scelto di usare quel poco che gli restava della sua aura per auto-distruggersi! Preferiva esplodere... piuttosto che essere assorbito!


L'espressione di Meng Hao vacillò mentre guardava il ponte semidistrutto sgretolarsi e farsi polvere. Poi i suoi occhi brillarono di un luccichio glaciale e sorprendente.


“Preferisci distruggerti da te piuttosto che farti assorbire, huh...? Beh allora, continua così e fatti saltare in aria. La tua morte permetterà al mio Ponte dell'Eccelso di prendere il tuo posto, di rinascere!” Ruggendo, Meng Hao spinse giù entrambe le mani sul Ponte dell'Eccelso, che subito prese a brillare di una luce folgorante. Invece di provare a fondersi con il ponte semidistrutto, il Ponte dell'Eccelso lo avrebbe consumato!


Avrebbe consumato l'antico e semidistrutto ponte per ridare a sé una nuova vita!


Nel futuro, non ci sarebbe stato alcun ponte semidistrutto, ci sarebbe stato solo il Ponte dell'Eccelso di Meng Hao!


Si sentirono dei boati, mentre il Ponte consumava voracemente la polvere volante che costituiva tutto ciò che restava del ponte semidistrutto, e nel mentre la sua aura aumentò esponenzialmente, facendo scuotere i Cieli e la Terra!


Il Ponte dell'Eccelso aveva davvero una nuova vita. Non era più illusorio in nessun senso del termine, ora era... completamente corporeo!


Quando divenne reale, i 33 Cieli tremarono, e tutti i suoi ponti crollarono. Anche il ponte incompleto che si trovava nel mondo della statua, fuori nell'immensa distesa, tremò e crollò. Non sarebbe più esistito... per tutta l'eternità!!


Nelle Rovine dell'Immortalità, riecheggiò la voce tranquilla dell'Eccelsa del Sogno Marino,


“Aveva un nome,” disse. “Era chiamato Ponte del Cam--”


“D'ora in poi,” la interruppe Meng Hao, “sarà chiamato Ponte dell'Eccelso!” Le sue parole non volevano indicare una mancanza di rispetto, semplicemente preferiva non sentire il suo nome precedente: quello che gli interessava era il ponte attuale, non quello che era stato in passato.


Voltandosi, Meng Hao fece ondeggiare la mano, causando un ronzio roboante nel Ponte, che svanì, mentre le Rovine dell'Immortalità vibravano. Meng Hao giunse le mani e si inchinò all'Eccelsa del Sogno Marino, poi si girò e se ne andò.


L'Eccelsa continuò a fluttuare in aria, mentre guardava Meng Hao andarsene, e i suoi occhi brillarono, persi in ricordi lontani.


“All'epoca, il Fratello dei Nove Sigilli... era impressionante proprio come lui...”






Note di Deathblade: Quello che segue è un piccolo aneddoto di Er Gen, tradotto da anonpuffs. Ricordatevi che in Cina tutti i cellulari sono generalmente prepagati, ma che molti gestori ti permettono di andare in rosso.


Note di Er Gen: Lasciate che vi racconti una storiella imbarazzante. Questo pomeriggio ho telefonato alla mia vecchia. Mi è arrivata una notifica di credito insufficiente, quindi le ho fatto una ricarica di 10 yuan (all'epoca circa $1.60). Poi ho chiamato un amico, e ho ricevuto un'altra notifica di credito insufficiente, così ho fatto una ricarica di 10 yuan anche a lui. Mi sono ritrovato a fare 4 chiamate, e tutte le volte il credito era insufficiente, così mi sono incavolato. Sono finito a pagare 10 yuan ogni volta.


Alla fine, ho fatto ancora un'altra telefonata, e scandalosamente anche stavolta il credito era insufficiente. Mi sono incavolato alla grande, così ho chiamato il customer service per dirgliene quattro. Dopo che mi sono lamentato per un bel pezzo, l'operatore mi ha spiegato con tono gentile: ‘Signore, in realtà non era il loro credito ad essere insufficiente, ma il suo...’










[1] I caratteri usati per Paramita possono anche essere letti come “l'altra riva”, e questo può essere pertinente in quanto qui si parla di un ponte. Inoltre l'aspetto de “l'altra riva” ha un ruolo anche nel concetto Buddista del Paramita]




                                


                                



