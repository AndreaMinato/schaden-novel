---
weight: 1205
title: Capitolo 1205 - Massacro appare di nuovo!
pubDate: 2025-03-17T11:17:35.056Z
tags:
    - issth
---


Meng Hao aveva terminato di riscuotere i debiti nelle Cinque Grandi Terre Sacre e nelle Tre Chiese e Sei Sette. Aveva fatto visita ai suoi vecchi amici e completato il suo Ponte dell'Eccelso. Ora erano rimasti solo i debiti nei Tre Grandi Clan.


Ovviamente, Meng Hao provava un po' imbarazzo all'idea di andare a riscuotere dal Clan Li, quindi rimanevano... solo i Clan Song e Wang!


“Song Luodan e Wang Mu. Appena avrò riscosso i vostri debiti, lascerò la Nona Montagna e Mare!” Volò via dalle Rovine dell'Immortalità, e i suoi occhi luccicavano mentre si dirigeva verso un asteroide con il portale del teletrasporto. In realtà, nel profondo del suo cuore, c'era ancora un altro luogo che avrebbe voluto visitare proprio prima di andarsene.


Il Pianeta Giunco Settentrionale era molto più grande del Pianeta Paradiso Meridionale, ed era persino più grande del Pianeta Vittoria Orientale. Da distante aveva l'aspetto di un'enorme sfera blu, e sorprendentemente aveva tre piccoli pianetoidi che gli orbitavano attorno.


Questi tre pianetoidi ospitavano i Tre Grandi Clan, e anche il Pianeta Giunco Settentrionale stesso era stato diviso tra questi clan.


Tutte le sette e le scuole del pianeta erano rami ausiliari di questi.


In questo momento, Meng Hao stava uscendo da un lampeggiante portale del teletrasporto in uno di questi tre pianeti satelliti, quello che apparteneva al Clan Song.


Appena apparve, si ritrovò di fronte a diverse centinaia di discepoli del Clan Song. Apparentemente lo stavano aspettando. Quasi nello stesso momento in cui apparve, uno di loro fece un passo avanti stringendo una borsa.


“Il Principe del nostro Clan ha detto che qui ci sono tutti i soldi che l'hai costretto a sborsare!” disse il coltivatore del Clan Song con rabbia, e poi gettò la borsa verso Meng Hao.


Meng Hao sbattè le palpebre, perplesso per come il Clan Song stesse gestendo la faccenda. Era consapevole che la voce che stava andando in giro a riscuotere debiti fosse girata per tutta la Nona Montagna e Mare. Era ovviamente qualcosa che non gli avrebbe fatto guadagnare popolarità, quindi il Clan Song aveva consegnato immediatamente il saldo per farlo sloggiare il prima possibile.


Ma a Meng Hao non interessava, gli bastava ottenere il suo denaro. Dopo aver controllato il contenuto della borsa con il suo senso divino, ed aver verificato che l''importo fosse corretto, si girò per andarsene. La sua destinazione non era il portale del teletrasporto, ma piuttosto il cielo stellato, e al di là di esso, il Clan Wang!


In quel momento, il portale del teletrasporto dietro di lui lampeggiava senza sosta, mentre arrivava un coltivatore dopo l'altro per vedere Meng Hao che riscuoteva i suoi debiti. Ma quello che stava succedendo in quel momento era abbastanza noioso: avevano sperato che Meng Hao ottenesse i suoi soldi con la forza, e non questa tiepida scena di lui che accettava il denaro senza storie.


Nel frattempo, Song Luodan sedeva lontano sulla vetta di una montagna, e guardava gli eventi che si svolgevano grazie ad una magia segreta. Quando vide che tutto stava per finire, fece un sospiro di sollievo. Nonostante sentisse davvero di aver subito un torto, non c'era niente che poteva fare a riguardo. Se fosse riuscito a saldare il suo debito con quel taccagno di Meng Hao e farlo andare via subito, tanto meglio.


Tuttavia, proprio mentre Meng Hao stava per andarsene, il coltivatore che gli aveva dato la borsa, apparentemente disgustato da quanto stava avvenendo, disse sarcasticamente, “Il Principe del nostro Clan ha detto che i Cieli vedono tutto quello che facciamo. Se continui ad andartene in giro ad estorcere soldi alla gente, avrai anche il giusto castigo prima o poi!”


Gli altri coltivatori del Clan Song lo fissarono a bocca aperta, scioccati. In lontananza, a Song Luodan cadde la mascella, e schizzò in piedi, mentre il suo viso si sfigurava dalla rabbia. Era disposto a giurare di non aver mai detto nulla di simile.


Conosceva bene il carattere di Meng Hao, ed era pienamente consapevole che delle parole del genere avrebbero trasformato la situazione in un completo disastro!


“Dannazione!!” pensò, alzandosi subito in volo dalla cima della montagna. Non poteva semplicemente stare a guardare: doveva dare una spiegazione a Meng Hao. Per racimolare i soldi che doveva a Meng Hao, aveva praticamente accettato un prestito a tutti i membri della setta che erano disposti a concederglielo. In effetti, aveva persino chiesto un prestito alla setta stessa. Se fosse stato tutto distrutto per colpa di una singola frase, sarebbe scoppiato in lacrime.


Appena prima di andarsene, giusto un istante prima di alzarsi in volo, Meng Hao udì quelle parole e si voltò a guardare il coltivatore del Clan Song. Notò anche tutte quelle canaglie di coltivatori che erano venuti ad assistere allo spettacolo e che stavano osservando eccitati la scena. Ce n'erano persino alcuni che sembravano voler ringraziare il coltivatore del Clan Song per aver parlato.


“Bene, bene, questo sì che è interessante!” disse Meng Hao con un sorriso. Gli altri membri del Clan stavano tremando, e quando lo videro sorridere arretrarono tutti, mentre gocce di sudore freddo imperlava le loro fronti. “Per quello che conosco Song Luodan, posso dire che non sia così stupido: avrebbe stretto i denti e consegnato il denaro, oppure stretto i denti e rifiutato.


“A prescindere dalla sua scelta, non avrebbe detto niente del genere. Sembra... che la posizione di Song Luodan all'interno del Clan sia diventata un po' instabile. Beh, non importa. Visto che io e lui siamo amici, posso dargli un piccolo aiuto.” Il suo sorriso si fece più brillante, e persino un po' timido ed imbarazzato.


Quel sorriso e quelle parole provocarono un tremito nelle espressioni di tutti i coltivatori circostanti del Clan.


“È quello che il Principe mi ha detto di--”.


“Song Luodan, vieni fuori!” chiamò Meng Hao improvvisamente, con la voce che rimbombava come un fulmine ed echeggiava in tutto il pianetoide.


Quasi nello stesso istante in cui le parole lasciarono le sue labbra, Song Luodan fece la sua comparsa, sfrecciando verso di lui alla velocità del fulmine. Appena arrivò, fece ondeggiare la sua manica, facendo così alzare un vento impetuoso che andò ad avvolgersi intorno al coltivatore che aveva parlato. Subito questi fu lanciato lontano mentre sputava sangue, evidentemente ferito in modo serio.


“Dannato,” ruggì. “Como osi provare a incastrarmi! Uomini, arrestatelo!” Gli altri coltivatori del Clan subito si alzarono in volo e catturarono l'uomo.


Senza nemmeno prendersi il tempo di chiedere all'uomo chi gli avesse dato ordine di parlare, Song Luodan si girò verso Meng Hao, con il volto cupo e il cuore colmo di amarezza. Di colpo si pentì della sua decisione di salvare la faccia evitando di presentarsi di persona a Meng Hao: se si fosse presentato subito, quanto era successo pochi momenti prima non si sarebbe mai verificato.


Meng Hao guardò Song Luodan con un sorriso enigmatico, aspettando che dicesse qualcosa.


“Non ho mai detto una cosa del genere!” affermò severamente Song Luodan, con voce stridente.


“Lo so,” disse Meng Hao sorridendo. “In realtà, visto che siamo buoni conoscenti, potrei aiutarti a risolvere questa situazione, che ne pensi? Ti farei un buon prezzo.”


Song Luodan stava per rifiutare, ma poi i suoi occhi brillarono. “Quanto vuoi?”


“Il doppio di quello che c'è nella borsa che mi hai appena dato.”


“Sei senza pietà! Va bene. Il suo nome è Song Luoshen, Prescelto della linea di sangue diretta del Clan Song. Sta cercando di rubarmi la posizione di Figlio del Dao. Non ucciderlo! Limitati a rovinargli la reputazione!”


Meng Hao ridacchiò, e poi improvvisamente con voce tonante chiamò, “Song Luoshen! Mi devi dei soldi! È ora di ripagarmi!”


La sua voce sembrava costituita di potere Celeste mentre riecheggiava in tutto il planetoide facendo tremare innumerevoli montagne. Da lontano giunse la risposta di una voce fredda.


“Compagno Daoista Meng, io non ricordo di doverti assolutamente nulla. La persona che ti deve dei soldi è Song Luodan.”


“Se dico che sei tu a dovermi dei soldi, allora tu mi devi dei soldi!” Già mentre parlava, Meng Hao aveva fatto un passo avanti. Il suo corpo baluginò e riapparve distante, dove lanciò un pugno a terra. Subito, il terreno crollò, e ne emerse una figura.


Era un uomo giovane e attraente, ma con gli occhi stretti. Originariamente, quegli occhi avevano brillato con freddezza velenosa, ma ora risplendevano di preoccupazione alla vista dello sfoggio di potere autoritario di Meng Hao.


“Compagno Daoista Meng, cosa stai cercando di fare!?!?” ringhiò il giovane, arretrando in tutta fretta, mentre nello stesso istante dozzine di fasci di luce iniziavano a volare fuori dal Clan Song: erano i potenti esperti incaricati di sorvegliare l'area.


Ormai, a tutti nelle varie sette e clan era giunta la voce riguardo come Meng Hao andava in giro a riscuotere debiti. Il Clan Song non voleva restare ulteriormente invischiato con lui: voleva semplicemente che se ne andasse quanto più velocemente possibile.


Tuttavia, a queste persone era stato ordinato di fare la guardia all'area nel caso che fosse successo qualcosa di imprevisto. Ora che avevano visto Meng Hao fare la sua mossa, avevano manifestato la loro presenza.


“Meng Hao, ti è stato pagato quanto ti si doveva, cosa stai cercando di fare!?” Si udirono grida ruggenti mentre dozzine di fasci di luce attorniavano il giovane per proteggerlo dall'attacco di Meng Hao.


“Song Luodan mi ha già pagato,” rispose lui con fredda calma, “ma Song Luoshen non ancora.” Fece ondeggiare la mano destra, facendo levare un vento furioso che avvolse tutto il gruppo, facendo scuotere le loro menti, mentre Meng Hao avanzava verso Song Luoshen.


“Io non ti devo dei soldi!” urlò Song Luoshen. Si era già più che pentito di aver cercato di usare Meng Hao per indebolire Song Luodan, ma il rimorso ora era inutile. Mentre schizzava indietro, schiacciò un contenitore di giada, chiedendo l'aiuto degli Anziani del Clan.


“Non meriti di dovermi dei soldi, e cerchi lo stesso di far scoppiare una lite tra me e Song Luodan? Che piano inconsistente! Davvero non capisco come qualcuno con un intelletto come il tuo possa in qualche modo far sentire minacciato Song Luodan.” Scuotendo la testa, Meng Hao fece ondeggiare la mano verso Song Luoshen, e poi fece il gesto di afferrare qualcosa, facendo così volare verso di sé il coltivatore tremante.


“Patriarca, salvami!!” gridò Song Luoshen. Meng Hao improvvisamente chiuse la mano sinistra e colpì l'aria accanto a lui con il Pugno dello Sterminio degli Dei!


Il pugno fece ripiegare in sé tutta l'aria. Si sentì un grugnito soffocato mentre un vecchio emaciato e con la faccia arcigna faceva la sua comparsa. Aveva cercato di salvare Song Luoshen, ma non era stato abbastanza veloce, e ora non poteva fare altro che guardare Meng Hao afferrarlo saldamente.


“Meng Hao,” disse con voce tetra, “non tirare troppo la corda. Il Clan Song non desidera averti come nemico, ma non puoi esagerare così!” L'uomo emanava un'aura del Reame del Dao. Era evidente che fosse uno dei Patriarchi del Reame del Dao del Clan Song.


Già mentre parlava, si era percepita nel planetoide la comparsa di un'altra aura del Dao. Nonostante non fosse comparso nessuno, quell'aura andò a fissare bloccare Meng Hao.


Molto più lontano, nel Pianeta Giunco Settentrionale, un'altra aura del Reame del Dao, ancora più terrificante, sembrò iniziare a seguire con attenzione quanto stava succedendo.


“Gli sforzi impiegati per occupare la posizione di Figlio del Dao del Clan Song non mi riguardano, ma Song Luoshen ha evidentemente tramato contro di me, e deve pagarne il prezzo.” Meng Hao teneva in mano Song Luoshen e guardava il vecchio emaciato con espressione ferma, ignorando completamente la sua aura nel Reame del Dao.


Il vecchio guardò con rabbia Song Luoshen: solo allora realizzò che il coltivatore aveva davvero preso l'iniziativa di complottare contro Meng Hao, e lo maledisse per la sua stupidità. Tutto il Clan Song aveva tacitamente approvato il modo in cui Song Luodan aveva raccolto i soldi che gli servivano per pagare Meng Hao, e quando questi sforzi non erano bastati, il clan stesso si era dimostrato disposto a prestargli il denaro. Già da questo, parlando in generale, era facilmente intuibile come il Clan Song non avesse desiderio di provocare in nessun modo Meng Hao.


Ma ora quell'idiota aveva fatto esattamente questo. Dalla prospettiva del vecchio emaciato, Song Luoshen era semplicemente e incurabilmente idiota. Se non fosse stato per il fatto che il suo lignaggio fosse di importanza straordinaria per la sicurezza del clan, avrebbe ignorato la faccenda.


“Ti compenseremo senz'altro per questa faccenda,” disse lentamente il vecchio. Meng Hao sorrise e lasciò andare Song Luoshen. Stava per parlare, quando, improvvisamente, un tremore percorse il suo corpo, e fissò con sguardo assente oltre la spalla del vecchio.


Il vecchio spalancò gli occhi, e si girò, ma non vide nulla. Mentre si accigliava, potè percepire Meng Hao stringere gli occhi.


Meng Hao iniziò ad ansimare. Pochi istanti prima, aveva visto qualcosa di molto bizzarro dietro il vecchio: un uomo vestito di nero, con lunghi capelli bianchi che passeggiava nel vuoto.


Aveva un'impressionante aura assassina. Non era altri che... l'uomo che era uscito dalla magia Eccelsa nella Sfera del Vortice del Vento... l'Eccelso!


Massacro!




                                


                                



