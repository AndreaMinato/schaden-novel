---
weight: 1220
title: Capitolo 122 - Raggiungere un Accordo
pubDate: 2025-03-17T11:17:34.780Z
tags:
    - issth
---


Il tempo trascorse velocemente. Presto furono passati tre giorni. Meng Hao si accigliò. Scoprì che non importava dove o quanto distante volasse, quel luogo sembrava non avere una fine. Non aveva confini. Oltretutto, man mano che il tempo passava, l’energia spirituale andava diminuendo.


“Come oltrepasso la matrice del primo incantesimo?” pensieroso, Meng Hao sedeva a gambe incrociate sulla cima di una montagna. I suoi occhi lampeggiarono mentre si guardava intorno.


Nel frattempo, al di fuori del luogo dell’Eredità, i Coltivatori riuniti intorno ai sette altari diffusi nel Dominio Meridionale guardavano la scena sugli schermi di sangue. Potevano vedere chiaramente che sette delle figure indistinte, dopo essere entrate nella prima matrice, si erano sedute a gambe incrociate e avevano iniziato a meditare. Invece, l’ottava e ultima persona che era entrata aveva iniziato a volare di qua e di là. Era passato molto tempo prima che si sedesse e iniziasse a meditare.


“L’ultima persona a che Setta appartiene? Non sa come funziona la prima matrice? Oh, ho capito. Dev'essere un Coltivatore solitario. Avrà trovato per sbaglio l’Ottavo altare dell’Immortale di Sangue e dato quindi inizio al torneo!”


“La prima matrice è molto semplice. È una sfida di talento latente. In poche parole, la prima matrice fa crescere la Divinità di Sangue. I Coltivatori devono tentare di assorbire la massima quantità possibile di energia spirituale, questo è il trucco per aver accesso alle altre matrici”. Molti commenti del genere si diffusero tra i Coltivatori, che discutevano pacatamente. All'interno del luogo dell’Eredità, Meng Hao sollevò il capo.


“Che strano. Sembra che in questo luogo l’energia spirituale sia divisa in otto… me compreso, otto persone sono entrate”. I suoi occhi brillarono. Prese un respiro profondo e iniziò ad assorbire quanta energia spirituale possibile.


Anche se non sapeva come oltrepassare la prima matrice, iniziava a farsi un’idea. Velocemente, l’energia spirituale cominciò a scomparire. Meng Hao chiuse gli occhi e passarono cinque giorni.


Il quinto giorno, mentre continuava ad assorbire energia spirituale, il suo dorato Pilastro del Dao brillò intensamente. Infatti, pareva che si stesse formando un secondo Pilastro del Dao.


Durante quei cinque giorni anche il cucciolo aveva assorbito energia spirituale, esattamente come Meng Hao. Ora il suo corpo era più grande, circa delle dimensioni della mano di Meng Hao, presto, tutta l’energia spirituale presente nella zona sparì. Un ruggito rimbombò nel cielo e le montagne e gli edifici Immortali circostanti iniziarono a crollare, collassando fino a formare un’ampia piattaforma. Meng Hao aprì gli occhi e si ritrovò seduto a gambe incrociate sulla piattaforma.


Attorno a lui, anche gli altri sette aprirono gli occhi. Le loro Divinità del Sangue erano cambiate, diventando più grandi e apparentemente più intelligenti.


Il folletto del colore del sangue non era cresciuto, ma sul suo corpo erano cresciuti dei tentacoli che si contorcevano lentamente, conferendogli un aspetto molto strano.


Il cucciolo di Meng Hao era cambiato meno di tutti. Aveva le dimensioni di una mano ed era ricoperto di soffice pelliccia. Pareva terrorizzato dalle altre Divinità del Sangue, si stringeva a Meng Hao, tremante, strofinandosi contro la sua gamba e leccandogli la tunica. I suoi occhi enormi e luccicanti lo rendevano adorabile.


Sulla piattaforma c’era una porta brillante che emanava una leggera forza gravitazionale. Ovviamente, era l’uscita dal luogo dell’Eredità. Le sette persone intorno a Meng Hao si alzarono una dopo l’altra. Naturalmente non avevano intenzione di andarsene e si trasformarono in fasci di luce prismatica mentre insieme alle loro Divinità del Sangue si lanciavano verso la seconda matrice.


Meng Hao rimase in silenzio. Percepiva che la maggior parte delle altre Divinità del Sangue erano al settimo od ottavo livello di Condensazione del Qi. Il Drago di Sangue e la Fenice di Sangue, così come la Divinità di Sangue di forma umana, erano al nono livello. Il suo cucciolo era l’unico che fosse al terzo o quarto livello.


“La mia mancanza di comprensione di questo luogo mi ha messo in una posizione spiacevole…” Meng Hao si accigliò e i suoi occhi brillarono. “Ma ho un vantaggio: sono l’unico che può lasciare il luogo dell’Eredità. Se loro lo facessero, moltissimi altri proverebbero a entrare. Quindi non possono andarsene”: Meng Hao rimase in silenzio il tempo di dieci respiri. Poi si alzò. Non volò verso la seconda matrice, ma svanì nella porta brillante.


Quando emerse si trovava nella bocca della gigantesca testa di pietra nel lago di sangue. Non appena si allontanò si rese conto che, come aveva sospettato, la sua base di Coltivazione si era completamente ripresa. La forza che l’aveva soppressa, ora non aveva più effetto su di lui.


“La Divinità di Sangue non è uscita con me… sembra che possa apparire solo nel luogo dell’Eredità. Meng Hao riportò lo sguardo sull'altare di pietra nel lago di sangue e subito s’incupì. Vide il brillante schermo di sangue e tutto ciò che succedeva nel luogo dell’Eredità.


“Quindi chi è fuori può vedere che cosa succede…” il suo sguardo calmo dardeggiò verso lo schermo e vide sette figure indistinte all'interno della seconda matrice. Dopo un’occhiata più attenta, si calmò.


L’immagine non rivelava chi fosse. Oltretutto, la porta che l’aveva riportato al vulcano era ancora lì.


Con gli occhi che brillavano si alzò in volo, nel tempo di dieci respiri, giunse al luogo in cui Chu Yuyan stava preparando gli elisir.


La donna sedeva a gambe incrociate, il volto pallido. Mentre Meng Hao si avvicinava, sollevò il capo e lo vide volare verso di lei. Un’espressione difficile da interpretare le apparve sul volto.


“Quanti giorni ti servono per finire di preparare il quinto elisir?” chiese con calma Meng Hao, atterrando delicatamente. La fissò con occhi gelidi.


Chu Yuyan rimase in silenzio a lungo. Finalmente replicò a voce bassa: “Ci riuscirò in due settimane”.


“Data la nostra situazione” disse Meng Hao “non c’è bisogno che continuiamo a lottare tra di noi”. Portò lo sguardo sulla nebbia, attraverso la quale ora vedeva con facilità.


Chu Yuyan rimase in silenzio per un po’, poi abbassò il capo. “Voglio uscire di qui, ma non mi fido di te”.


“Se prepari l’elisir e mi aiuti a capire il torneo dell’Eredità dell’Immortale di Sangue, giuro sulla mia base di Coltivazione che ti porterò fuori di qui sana e salva”. La guardò.


“Non ci si può fidare dei giuramenti dei Coltivatori” replicò la donna, fissandolo.


“Se vuoi uscire di qui non hai altra scelta che fidarti di me” ribatté Meng Hao, con voce calma. “La mia benevolenza ha un limite. Prima hai attaccato la mia base di Coltivazione. Poi hai tentato di ingannarmi sull'Eredità dell’Immortale di Sangue. Se ci sarà un terzo episodio, rinuncerò al mio elisir medicinale e semplicemente ti ucciderò”.


Chu Yuyan sedeva in silenzio, apparentemente senza parole. Meng Hao si sedette a gambe incrociate accanto a lei, senza aggiungere altro per convincerla. Passò un intero giorno prima che finalmente la donna sospirasse dentro di sé. Non aveva più né trucchi né piani. Tutti i suoi tentativi di superare Meng Hao in astuzia erano falliti. Era esattamente come aveva detto lui… se voleva andarsene, non aveva altra scelta che fidarsi di lui. Oltretutto Chu Yuyan aveva fatto esperienza della spietatezza di Meng Hao e aveva percepito l’intento omicida nelle parole che aveva pronunciato.


“Le nove matrici del torneo dell’Eredità dell’Immortale di Sangue sono tutte diverse” iniziò calma. “Però, le varie Sette le hanno studiate attentamente durante i sette tornei dell’eredità passati. Il sentiero che percorrerai è un cammino di conquista!


Ciò che devi cogliere è l’energia spirituale del cielo e della terra. Non solo ti aiuterà ad aumentare la tua base di Coltivazione, ma in conformità con il tuo talento latente, farà crescere più facilmente la tua Divinità di Sangue.


La crescita della tua Divinità di Sangue è molto importante nelle nove matrici. Negli anni, la Setta del Fato Viola è giunta alla conclusione che se riesci ad accedere alla nona matrice, la tua Divinità di Sangue avrà un potere pari a quello di un esperto a metà strada sul cammino della Recisione dello Spirito. Può arrivare al tesoro dell’Eredità dell’Immortale di Sangue come suo proprietario e diventarne l’Arma Spirituale!


Il padrone dell’Arma Spirituale avrà ottenuto l’Eredità dell’Immortale di Sangue e sarà il primo dopo secoli a portare fuori il tesoro. Dopo di ciò, potrà rilasciare l’incomparabile potere di una Divinità del Sangue a metà dello stadio della Recisione dello Spirito! Infatti la Divinità del Sangue a metà dello stadio della Recisione dello Spirito è un Protettore del Dao lasciato dall'Immortale di Sangue dell’Antico Tempio del Destino.


Con l’unica eccezione della prima matrice, le nove matrici dell’Immortale di Sangue hanno tutte una diversa essenza. A proposito di ciò, le diverse Sette hanno raccolto una grande varietà di dettagli.


Lavorando insieme, alla fine abbiamo scoperto che l’incantesimo di ogni matrice cambia. Nel corso dei diversi tornei, il cuore di ognuna di esse si è evoluto e per questo è difficile determinarne l’essenza.


Il primo che capirà l’essenza di ogni matrice sarà il primo che inizierà ad assorbire l’energia spirituale. Inoltre, la Divinità di Sangue di quella persona sarà la prima a iniziare a crescere. L’energia spirituale in ogni matrice è limitata, più ne assorbirai, meno potranno assorbirne gli altri” Chu Yuyan sollevò lo sguardo su Meng Hao. “Per quanto riguarda i dettagli sull'essenza delle varie matrici del torneo dell’Eredità dell’Immortale di Sangue, li ho esaminati quando ero nella Setta. Purtroppo non ricordo molto. La cosa principale che riesco a ricordare è che alcune matrici sono illusioni”. Detto ciò, chiuse gli occhi.


Meng Hao sembrava assorto nei suoi pensieri mentre le parole di Chu Yuyan continuavano a riecheggiargli nelle orecchie. Dopo aver riflettuto per un po’, si voltò e si diresse velocemente verso l’altare sacrificale dell’Immortale di Sangue. Guardando in su, verso lo schermo, vide che gli altri sette erano ancora bloccati nella seconda matrice. A grandi passi, avanzò ed entrò nella bocca gigante. La vista gli si offuscò, per poi tornare limpida, e si trovò in piedi sulla piattaforma che aveva raggiunto dopo aver superato la prima matrice.


Non appena arrivò, il cucciolo grande quanto una mano si materializzò davanti a lui. Saltò su è giù contento, poi gli corse intorno alcune volte, agitando furiosamente la coda. Sembrava euforico al vedere Meng Hao. Finalmente si avvicinò per riposare ai piedi di Meng Hao, sdraiandocisi sopra e leccandogli la gamba dei pantaloni, per poi sollevare verso di lui gli occhioni adoranti.


La riapparizione di Meng Hao non causò molto scalpore. A causa delle difficoltà incontrate nella prima matrice era molto indietro rispetto a tutti gli altri. Chiaramente si trovava all'ottavo posto.


Prese un respiro profondo , poi si tramutò in un fascio di luce e si diresse verso la seconda matrice. Dall’esterno, l’incantesimo della matrice sembrava un vortice di stelle, che girava con lentezza. Non appena vi entrò, la posizione delle stelle cambiò. Il mondo si deformò, il cielo e la terra si distorsero in modo strano. Poi tutto divenne chiaro. Davanti a Meng Hao si apriva un vasto oceano del colore del sangue.


Pareva che l’oceano non avesse una fine ed era di un intenso color cremisi. In lontananza il sole stava tramontando. Il vento della sera portò con sé un intenso fetore di pesce e increspò la brillante superficie dell’acqua.


L’energia spirituale era fievole, non abbastanza densa per poter essere assorbita e non lo sarebbe diventata finché non avesse oltrepassato l’incantesimo della matrice.


Improvvisamente il cucciolo color del sangue fece qualche passo in avanti, per poi lasciarsi sfuggire qualche guaito in direzione dell’oceano. Era un suono nervoso, che faceva pensare a un pericolo imminente. Il pelo del cucciolo si rizzò e fremette.


Si udì un boato e l’oceano iniziò a ribollire. Risuonò un’esplosione e dall'oceano di sangue lentamente si levò un ponte arcuato di legno verde scuro. Gocciolava sangue mentre si allungava. Fulmini e tuoni caddero dal cielo.


Sopra all'antico ponte arcuato di legno, ritto in piedi, c’era un giovane dai lunghi capelli. Gli occhi brillavano gelidi mentre fissava Meng Hao con espressione feroce.


“Un solo attacco” disse con freddezza il giovane. I suoi occhi brillavano di furia omicida. La sua voce era antica, arcaica, in contrasto con il suo aspetto. “Se sopravvivi, si leverà il secondo ponte. Dopo aver passato tre ponti, oltrepasserai questa matrice”.
                                


                                



