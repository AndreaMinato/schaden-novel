---
weight: 1238
title: Capitolo 1238 - Posseduto da Avidità!
pubDate: 2025-03-20T11:49:56.704Z
tags:
    - issth
---


Il mondo intero stava tremando. In alto, la volta grigia si riempì di nuvole e nebbia, mentre la terra vibrava come se un drago nascosto si stesse contorcendo sotto di essa e fosse nell'atto di uscirne, distruggendola!


La lapide che si era sollevata nel centro esatto, era inclinata su un lato, e dalla terra sottostante si potevano udire boati come di tuoni.


RUMBLE!


Nel sentire quel suono così intenso, le menti di tutti, compreso Meng Hao, iniziarono a vorticare.


I coltivatori del Reame Antico tossivano sangue ed avevano espressioni stupefatte. Il sangue e il qi di Han Qinglei erano in ebollizione, mentre lui galleggiava a mezz'aria, boccheggiando per respirare. Le figure sfocate attorno a lui erano tutte state costrette a rivelarsi, ed avevano in viso espressioni scioccate.


Gli esperti del Reame del Dao se la passavano leggermente meglio: le loro menti erano scosse, ma non avevano perso sangue. Soltanto un istante dopo, però, riecheggiò un'altra enorme esplosione, ancora più potente e sconfinata della prima.


RUMBLE!


Tutti coloro che erano al di sotto del livello di Signore del Dao, tossirono sangue. Il corpo di Meng Hao tremava, e il sangue gli sgorgava dagli angoli della bocca. Per quanto riguardava i Signori del Dao presenti, avevano i volti cerei, mentre i loro cuori martellavano invasi da ondate di stupore.


I due coltivatori del Reame del Dao a Due Essenze che avevano cercato di bloccare la strada a Meng Hao erano sbiancati e tossivano sangue. Incapaci di continuare ad affrontare Meng Hao, guardarono verso terra e vi videro alcune crepe che si allargavano nel suolo sotto la lapide. Le due esplosioni di poco prima provenivano esattamente da lì.


Subito dopo, se ne udì una terza. Sembrava il ruggito di un gigante, e fece tremare violentemente la terra e annebbiare il cielo. Xuan Daozi tossiva sangue, ed era completamente stupefatto.


Improvvisamente, una voce antica, traboccante di infinito veleno e di follia, riempì tutto quel mondo torbido: “Nove Sigilli, ti maledico ad una morte orrenda! Maledico tutti gli esseri viventi nel tuo Mondo Immortale e decreto la fine della tua stirpe! Puoi distruggere il mio corpo, ma non il fuoco della mia anima! La mia anima non può essere distrutta da nessuno che non abbia ancora raggiunto pienamente il Camminamento Celeste, pertanto tu non puoi uccidermi!


“Hai soltanto un corpo fisico del Camminamento Celeste, la tua coltivazione è ancora a mezzo passo di distanza. Quindi puoi solo sopprimermi!”


Tutto tremò, e poco dopo fu possibile vedere una luce luminosa brillare dalle fratture nel suolo sotto la lapide.


Era una luce azzurra che riempiva il mondo intero, quasi come se... quello che era sepolto in quel posto non fosse un coltivatore, ma... un vero e proprio sole!


Con la mente tremante, Meng Hao sbattè le palpebre nove volte di seguito, riversando nei suoi occhi tutto il potere di un Immortale Dao Onniceleste. Dopo aver studiato la situazione con attenzione, sgranò gli occhi.


Sorprendentemente, sotto alla terra della lapide, vide... che c'era davvero un sole! Un sole azzurro!!


Il senso divino di Meng Hao era percorso da violente ondate provenienti da quel sole, e per qualche ragione, gli ritornò in mente l'immagine di una scena che aveva visto in passato. Vide nove soli che tiravano un'enorme zolla di terra e una statua gigantesca per il cielo stellato.


Uno di questi soli era... lo stesso che stava vedendo in quel momento!!


Erano identici!!


Il cuore di Xuan Daozi tremò, e il sangue sgorgò dalla sua bocca. Voleva dare la caccia a Meng Hao e ucciderlo, ma al momento non ne era in grado. Il suo corpo era bloccato a mezz'aria, del tutto incapace di muoversi. I suoi occhi invece erano colmi di eccitazione mentre guardava le crepe, sbigottito.


“Il Reame dell'Origine del Dao esiste davvero!! L'Origine del Dao! L'Origine del Dao! La vera origine di tutti i Dao!! Stando alle nozioni generali di cui ho letto una volta in degli antichi documenti, gli Eccelsi a Nove Essenze sono simili agli Eminenti Celestiali e alle Divinità del Dao al 9° livello del Paramita!


“Il Reame dell'Origine del Dao del Mondo Immortale non fa accrescere verso l'esterno l'illuminazione, e non costituisce una strada alternativa. La chiave per oltrepassare il Reame del Dao è di guardarsi continuamente dentro, per cercare la fonte del Dao!


“Espandendosi oltre il Dao si trova lo Sconfinato Dao del Paramita!


“E per quanto riguarda la strada alternativa per oltrepassare il Dao, quello è il Camminamento Celeste del Paramita!” Xuan Daozi tremava, e i suoi occhi erano colmi di un desiderio ed una follia senza precedenti. Era giunto alla comprensione di questi argomenti, e in tutta la Sfera della Montagna e del Mare le persone giunte a queste verità era talmente poche da poter essere contate sulle dita di una mano.


Nonostante al momento non riuscisse a muovere neanche un muscolo, nemmeno nessun altro ci riusciva, neanche Meng Hao.


Solo una persona in tutto quel mondo non era stata colpita così intensamente: si trattava del vecchio della Società del Dio Celeste!


“Un Eminente Celestiale... del Paramita!” mormorò, con gli occhi che brillavano.


Quasi nello stesso momento in cui tutto il mondo veniva scosso, la luce che brillava dalle crepe sotto la lapide improvvisamente svanì. Contemporaneamente, apparve all'improvviso un'incredibile forza gravitazionale.


Quell'intensa forza risucchiava ogni cosa, facendo offuscare tutto il mondo. Persino la volta sovrastante sembrava sull'orlo di esserne inghiottita. Mentre il terreno tremava, il vecchio della Società del Dio Celeste, stupito, si morse la punta della lingua, sputò del sangue e con entrambe le mani si preparò per un incantesimo. Sorprendentemente, fece esplodere da sé cinque Essenze, che andarono ad opporsi alla forza gravitazionale.


Era l'unica persona in grado di fare una cosa del genere: nessuno dei presenti aveva il controllo neppure del proprio corpo. L'aria si riempì di boati mentre numerose figure venivano trasformate in fasci di luce che sfrecciavano nelle crepe, dove venivano consumati.


I primi ad incontrare un simile destino furono i coltivatori del Reame Immortale e Antico, seguiti da Han Qinglei. Poi fu il turno dei due esperti del Reame del Dao e di Xuan Daozi. Nessuno di loro riuscì ad evitare di essere risucchiato.


Meng Hao tremava, mentre anche lui veniva trasformato in un fascio di luce e tirato inesorabilmente dentro la crepa.


Tuttavia, nello stesso momento in cui Meng Hao veniva risucchiato, successe qualcosa che nessuno notò. Non troppo lontano si poteva distinguere un'ombra sfocata, i cui occhi rossi stavano brillando di avidità. Improvvisamente questa sfrecciò verso Meng Hao ad incredibile velocità, e in un battito di ciglia gli si era avventato addosso. Nell'esatto momento in cui Meng Hao cadde nella crepa, improvvisamente... gli balzò sopra, non lasciandogli nemmeno il tempo di reagire.


In un lampo... si fuse con Meng Hao, diventando un tutt'uno con lui!


Quell'ombra era talmente esaltata che non si accorse nemmeno che nel momento in cui si era fusa con Meng Hao... nei suoi occhi era brillata una strana luce.


Meng Hao venne percorso da una scossa, e poi sparì, risucchiato dalla potentissima forza gravitazionale. Poco dopo, l'unica persona rimasta all'esterno era il vecchio della Società del Dio Celeste, che tremava mentre veniva lentamente attirato dalle crepe.


Mentre veniva attirato, la forza gravitazionale aumentò drasticamente, ed echeggiò ovunque un quarto ruggito. Il vecchio aveva cinque Essenze, e questo faceva di lui un Sovrano del Dao a 5 Essenze. Attingendo a quel potere, gettò indietro la testa e ruggì, facendo sgorgare del sangue da diverse parti del suo corpo, e che subito prese la forma di un enorme carattere del Dao 道 che lo circondò completamente!


Quel carattere sembrava conferirgli un potere sconfinato, che gli permetteva di resistere alla forza gravitazionale. Tuttavia non era ancora al suo livello, e l'uomo veniva trascinato sempre più vicino alla crepa.


L'unica differenza era che la velocità si era leggermente ridotta. Poco dopo, era a soli trenta metri circa da essa. Fu a quel punto che dall'interno risuonò un sospiro di rabbia. La forza gravitazionale sparì, e la crepa si chiuse senza lasciare alcuna traccia.


In quell'istante, il vecchio tossì sangue: aveva i capelli arruffati, e sembrava in pessima forma. Il suo corpo era un ammasso di carne maciullata: era stato a malapena in grado di resistere, ma il suo corpo fisico era più debole della sua coltivazione, e quindi era stato gravemente ferito.


“Stando alle leggende, gli Eminenti Celestiali del Paramita erano paragonabili agli Eccelsi. Se fosse stato nel suo stato completo, avrebbe potuto abbattermi in un istante. Niente del suo corpo rimane, solo la sua anima esiste in uno stato di occultamento. Questo è l'unico motivo che mi ha permesso di sfuggirgli!” Con il volto colmo di stupore, sfrecciò risolutamente nel cielo, dirigendosi verso l'uscita. [1]


Già mentre usciva, altri coltivatori dell'Alleanza del Dio Celeste decisero di entrare alla ricerca di fortuna.


**


Al di sotto della superficie della tomba c'era una necropoli!


La necropoli era accessibile da tutti i lati, ed era molto grande. I coltivatori che vi erano stati risucchiati all'interno non erano finiti tutti nello stesso luogo, ma dispersi per tutta la sua superficie. Qualcuno era privo di sensi, altri erano ancora coscienti.


Meng Hao era tra quelli privi di sensi. Sembrava quasi morto mentre giaceva in una camera laterale, una piccola stanza con pareti elaboratamente intagliate. In mezzo alla stanza c'era una bara senza coperchio, colma di una nebbia bianca che ribolliva, e che di tanto in tanto trasbordava andando a rovesciarsi al suolo, dove si dissolveva.


Tutto era tranquillo in quella stanza. Meng Hao non era l'unica persona al suo interno. Più in disparte da un lato, giaceva un coltivatore del Reame Antico, anch'egli incosciente.


Poco dopo, il coltivatore venne percorso da un brivido, ed aprì gli occhi. Subito sondò la zona con il suo senso divino. Dopo essersi assicurato che non ci fosse nulla di pericoloso nell'area immediatamente circostante, si alzò in piedi con circospezione e si guardò intorno, estremamente scosso e terrorizzato.


Ricordò di essere stato consumato dalla crepa, e quando si rese conto che con tutta probabilità si trovava nelle profondità del suolo sotto la lapide, gli si rizzarono i peli sulla nuca. Poi si guardò intorno, e infine i suoi occhi si posarono su Meng Hao.


“Meng Hao....” pensò scioccato il coltivatore del Reame Antico. Indietreggiò, fissando con sguardo assente Meng Hao per un momento, prima di iniziare a cercare una via d'uscita da quella stanza. Dopo averla trovata, fece per andarsene, ma poi si fermò per un istante e guardò nuovamente verso Meng Hao.


“Quindi non si è ancora svegliato....” Il coltivatore digrignò i denti e improvvisamente fece ondeggiare la sua mano, facendo sfrecciare una spada volante verso Meng Hao. Sorprendentemente, questa... lo accoltellò alla testa, facendo schizzare sangue ovunque!


Meng Hao non mosse nemmeno un muscolo. Era come se fosse morto.


Il coltivatore non avrebbe mai immaginato che le cose potessero andare così lisce. Dopo aver fissato la scena per un momento, la sua espressione si fece pazza di gioia.


“È morto? Hm, era già gravemente ferito prima. Dopo essere stato risucchiato qui le sue ferite devono essere peggiorate, ma comunque non avrebbe dovuto morire...” Muovendosi con quanta più attenzione possibile, il coltivatore spedì la spada volante verso la gola di Meng Hao per tagliarla.


Risuonò il suono secco di qualcosa che veniva spezzato, e il sangue spruzzò come una fontana mentre la testa di Meng Hao veniva separata nettamente dal suo corpo!


Il coltivatore sussultò, e senza altre esitazioni, sfrecciò verso Meng Hao.


“Oggi è il mio giorno fortunato! È morto, e la sua borsa da viaggio è mia!” Il coltivatore si avvicinò eccitato a Meng Hao, allungando la mano per afferrare la sua borsa!


Tuttavia, già mentre stendeva la mano, una sensazione di pericolo imminente lo colpì come un fulmine. Gli si rizzarono tutti i peli sulla nuca, e sul suo volto si disegnò un'espressione di stupore. Appena realizzò che la mano di Meng Hao era schizzata ad afferrargli il braccio, restò completamente pietrificato sul posto.




[1]. Questa nota contiene spoiler riguardanti altri lavori di Er Gen. Leggete a vostro rischio e pericolo. Per farla breve, gli Eminenti Celestiali e le Divinità del Dao sono livelli di coltivazione degli altri libri di Er Gen, rispettivamente Renegade Immortal e Beseech the Devil. Basandovi su questo capitolo, probabilmente potete farvi un'idea generale di come funzionino e di quanto potenti siano in quei libri


[2]. Il nome “Avidità” in Cina viene usato molto spesso per indicare una persona avida. La traduzione letterale sarebbe “Lupo Avido”, e l'aspetto del lupo è piuttosto rilevante. Tuttavia, io penso che Avidità suoni molto meglio che Lupo Avido, quindi ho scelto questo nome. Se siete in totale disaccordo, fatemelo sapere nei commenti]                        


                                



