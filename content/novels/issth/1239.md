---
weight: 12390
title: Capitolo 1239 - Perfezionando il corpo!
pubDate: 2025-03-20T11:49:56.705Z
tags:
    - issth
---


Il tremante coltivatore poteva percepire l'incredibile freddezza che si irradiava dalla presa di Meng Hao posseduto da Avidità. Era come essere trattenuto da un blocco di ghiaccio, e scatenava nella sua mente suoni come di ululati. Fu subito sopraffatto da un presentimento di morte imminente, e il suo viso si fece mortalmente pallido.


Proprio quando sentiva di non riuscire a resistere un attimo di più, la presa di Meng Hao si allentò. Il coltivatore urlò e schizzò indietro, terrorizzato oltre ogni misura.


Ignorando il coltivatore in fuga, Meng Hao, posseduto da Avidità, si alzò in piedi senza fretta. Contemporaneamente, la sua testa si alzò fluttuando da terra e lentamente tornò al suo posto sul collo. Le ossa si rinsaldarono e la carne si riformò, e in poco tempo tutto tornò come prima.


Anche le sue ferite si stavano rapidamente risanando. Si sentirono degli scricchiolii mentre le ossa rotte nel suo corpo venivano raddrizzate e ricomposte insieme.


Tutto il processo non impiegò più di qualche sospiro di tempo, ed alla fine era completamente guarito.


A quel punto, il coltivatore aveva ormai scoperto dove si trovava l'uscita della camera laterale, e vi si stava dirigendo a folle velocità nel tentativo di scappare.


Meng Hao scosse leggermente la testa e improvvisamente aprì gli occhi. Appena lo fece, ne fuoriuscì una luce blu, fredda e spietata. I suoi occhi sembravano estremamente antichi, e in fondo ad essi si riconosceva un brillio di avidità. Alzò lo sguardo e sparì.


Quando riapparve, era all'uscita della camera laterale, proprio di fronte al coltivatore in fuga. Prima che l'uomo potesse reagire, la mano di Meng Hao serpeggiò fuori sino ad afferrarlo per il collo.


Il collo dell'uomo venne spezzato con un suono secco che risuonò intorno.


Meng Hao fece un respiro profondo, poi mormorò, “Ah, massacro... È passato così tanto tempo dall'ultima volta che ho partecipato ad un bel massacro.


“Avere di nuovo un corpo... questa sì, che è una bella sensazione.” Era la voce di Meng Hao, ma allo stesso tempo c'era qualcosa di roco in essa, come se provenisse da infiniti anni indietro nel passato.


“Questo corpo... non ho mai visto nulla di simile in tutti questi anni. Ed è anche di una stirpe unica... Eccezionale. Davvero eccezionale. Ancora più rara è la sua base... Con un corpo simile, ho senza ombra di dubbio la possibilità di raggiungere il Camminamento Celeste.” Il lieve sorriso di Meng Hao si fece ancora più terrificante.


“Inoltre, le sue ferite erano gravi, e questo ha reso il processo di possessione persino più semplice di quanto avessi previsto. Ah, deve essere il volere dei Cieli, che io, Avidità, possa alla fine riaffacciarmi al mondo!” Una risata aspra riempì la camera.


“Da oggi in poi, questo è il mio corpo. Quindi... penso che lo renderò ancora più potente di quanto non sia già!” I suoi occhi brillarono mentre evocava un incantesimo con entrambe le mani, poi premette il dito ripetutamente in diverse parti del suo corpo.


Ogni volta che premeva un punto, veniva attraversato da una scossa e la parte toccata appassiva, ma dentro di lui esplodevano un flusso di qi ed una forza tali, che il suo corpo fisico, già all'apice della forza, si spingesse persino oltre!


10 volte. 20 volte. 30 volte!


Le sue mani erano sempre più veloci, e premevano numerosi punti in tutto il suo corpo, facendone accelerare il suo deperimento. In poco tempo, aveva l'aspetto di un mucchietto di ossa, e tuttavia il potere del suo corpo fisico aveva raggiunto un livello inimmaginabile. E, mentre intorno a lui riecheggiavano boati, continuava a diventare sempre più potente!!


Prima, il suo corpo fisico aveva raggiunto il grande cerchio del Reame Antico, ed era ad appena mezzo passo dall'entrare nel Reame del Dao. Tuttavia, quel piccolo passo costituiva un intervallo ampio e difficile da attraversare. Nonostante avesse preso in considerazione diverse opzioni per farlo, Meng Hao non era riuscito a trovare nulla che avrebbe potuto funzionato davvero.


Ma ora, dopo essere stato posseduto, ed essersi potenziato grazie a tutti quei punti di pressione, era sempre più vicino al raggiungere un corpo fisico del Reame del Dao.


“Cosa conta per un corpo fisico del Reame del Dao?” Si chiese Avidità con voce aspra. “Ho solo bisogno di un po' di sangue di Dio e potrò oltrepassare il limite. Sembra che questo corpo abbia avuto tutto il tempo la possibilità di diventare più forte, ma il suo possessore fosse troppo inesperto. Ma io no. Non sprecherò neanche un'occasione o una possibilità.” Le sue mani improvvisamente si fermarono. Il suo corpo ormai sembrava quasi soltanto uno scheletro.


E comunque, l'intenso potere del corpo fisico che veniva irradiato dallo scheletro era di molto superiore di quanto non lo fosse mai stato. Nonostante non fosse nel Reame del Dao, in termini di potere era allo stesso livello!


Meng Hao fece un respiro profondo, poi si mise in movimento in un lampo, iniziando a volare per la necropoli. Nel mentre, continuava a perfezionare il suo corpo fisico. Poco dopo, apparve un altro coltivatore del Reame Antico.


Era un vecchio che come posò gli occhi su Meng Hao, lo fissò scioccato. Meng Hao non gli era per nulla familiare: il suo corpo scheletrico era impressionante, e l'uomo indietreggiò senza nemmeno pensarci.


Ma nel momento in cui l'uomo si spostò all’indietro, un sorriso feroce si aprì sul volto di Meng Hao, che sparì. Riapparve dietro al vecchio e alzò la mano portandola a stringergli la testa.


Premette piano, e l'uomo fremette. Si sentirono dei boati mentre il vecchio veniva trasformato in cenere e in fili fluttuanti di nebbia bianca. Quella nebbia andò a convergere direttamente nel corpo di Meng Hao, permettendo così la ricomparsa di un po' di sangue e carne.


“Posso diventare ancora più forte. Ora che ho terminato di perfezionare la carne ed il sangue, è ora di lavorare sulle ossa!” Esplosero dei boati mentre uno sconfinato mare di fiamme si alzava intorno a lui per poi fluire nel suo corpo. Si sentirono degli scoppiettii, e il suo corpo fu percorso da un tremendo dolore. Ma la sua sola reazione fu di accigliarsi appena.


Anzi, iniziò a fluttuare avanti, percorrendo il corridoio mentre le sue ossa si perfezionavano. Alla fine del processo, il suo potere era di nuovo aumentato esponenzialmente.


“E infine i passaggi di qi....” disse, facendo un respiro profondo. Esplose un vento furioso, che si riversò nei suoi passaggi del qi, aprendoli, e diffondendosi in tutto il suo corpo. Tremava, ma strinse i denti e resistette, portando avanti il processo. Ad un tratto svanì, per riapparire in un'altra camera laterale, dietro un altro coltivatore del Reame Antico.


Questi sentì una spiacevole sensazione alla base della nuca, si girò, e un'espressione scioccata si fece spazio sul suo viso. Improvvisamente, Meng Hao lo colpì con una testata, e l'uomo venne fatto a pezzi a causa della violenta collisione.


Riecheggiò un'esplosione mentre il suo corpo diventava cenere, e compariva una nebbia bianca immediatamente assorbita da Meng Hao, che subito procedette senza prendersi neanche una minima pausa.


Trascorso il tempo che impiega un bastoncino di incenso a bruciare, gli occhi di Meng Hao brillarono: il perfezionamento dei suoi passaggi di qi era completo.


“E alla fine, il sangue!” Si premette il petto con l'indice destro, affondandolo profondamente attraverso la carne e il sangue fino ad arrivare al cuore.


Per tutta risposta, la sua anima iniziò ad irradiare un potere dell'Essenza unico in sé: era l'origine del potere che lo manteneva in vita e la prolungava, ma ora veniva sprigionato al fine di potenziare ulteriormente il suo corpo fisico.


Era l'Essenza della sua forza vitale, e appena si riversò nel suo cuore, si sentì un boato, mentre tutto il sangue nel suo corpo iniziava a ribollire. Mentre questo si inceneriva, diminuendo, il suo corpo iniziò a produrne di nuovo per rimpiazzare quello vecchio.


Il ciclo continuava: la graduale rigenerazione del suo sangue non riusciva a stare al passo con la velocità con cui il nuovo sangue veniva incenerito. Alla fine, ne fu coinvolto anche il processo generativo del sangue, e il colore dello stesso divenne oro intenso!


Dentro di lui scorreva sempre meno sangue, finchè non ne rimase che il trenta percento. Ma la sua energia era salita vertiginosamente, rendendolo ben più forte di un coltivatore del Reame del Dao ordinario. Era paragonabile a... un Signore del Dao!


Ma tuttavia, il suo corpo fisico non era ancora davvero nel Reame del Dao!


“Ora, questo sì che è un corpo fisico perfetto,” disse Meng Hao, mentre il suo viso si apriva in un sorriso. Lentamente ritirò la mano dal suo petto, che guarì all'istante, senza che nemmeno una goccia di sangue uscisse dalla ferita.


“Adesso è il momento di metterlo alla prova e vedere se è davvero forte come penso che sia.” Con un bizzarro sorriso, si gettò in avanti ad una velocità di molto superiore a quella di cui era capace prima. Sfrecciò lontano, lasciandosi alle spalle solo immagini residue.


Era come un fantasma nella necropoli, che mieteva tutte le forme di vita che incontrava.


In quel momento, c'erano tre coltivatori del Reame del Dao nella necropoli: i due coltivatori a Due Essenze che avevano provato a bloccare la strada a Meng Hao, e il più potente di tutti, Xuan Daozi.


Erano tutti e tre in posti diversi, e stavano affidandosi al vantaggio concesso dalle loro basi di coltivazione per individuare Meng Hao.


In quel momento, davanti a Meng Hao apparvero sei coltivatori del Reame Antico. Si erano alleati insieme, e stavano procedendo con grande cautela. Ogni cosa in quel cimitero li faceva pervadere da una morsa di terrore, e in quel momento, non stavano pensando alla fortuna, ma semplicemente cercando un modo per andarsene.


Mentre proseguivano il cammino, uno dei coltivatori sussurrò, “Cos'era quel suono!?”


Le espressioni di tutti sussultarono mentre si guardavano attorno in tutte le direzioni.


Non videro nulla fuori dall'ordinario e questo li rese ancora più nervosi, quindi accelerarono il passo. Tuttavia, non molto dopo, furono tutti pervasi da un'inquietante sensazione mentre si rendevano conto che il solo suono che si udiva nell'area erano dei passi.


All'inizio quei passi appartenevano a loro sei, ma ora si accorsero... che c'era un settimo paio di passi.


Sentirono un presentimento raccapricciante alla base della nuca. Comunicando l'uno con l'altro, fecero esplodere di potere le loro basi di coltivazioni, e sprigionarono in tutte le direzioni le loro abilità divine. Il bagliore delle loro tecniche magiche subito illuminò una figura scheletrica.


Risuonarono delle esplosioni che riempirono la necropoli e vennero udite anche da diversi altri coltivatori. Tuttavia, per i sei coltivatori che avevano sprigionato le loro abilità divine, era qualcosa di scioccante: tutte le loro abilità e oggetti magici si erano scontrati con la figura scheletrica, ma l'unico risultato fu appena il lieve rumore di un urto. La figura non era stata minimamente ferita.


“Troppo deboli,” disse lo scheletro, sorridendo. Sfrecciò avanti, il dito indice che si muoveva veloce come un fulmine mentre affondava nelle fronti di tutti e sei i coltivatori in rapida successione.


Avvenne tutto in un battito di ciglia. Lo scheletrico Meng Hao ora era proprio davanti ai sei coltivatori, che tremarono trasformandosi in polvere. Apparve la nebbia bianca, e lui la assorbì, risanando ulteriormente il suo corpo fisico. Ora assomigliava meno ad uno scheletro, anche se era ancora incredibilmente scarno.


“Beh,” mormorò Meng Hao, “non ho alcuna fretta di conoscere i limiti di questo corpo fisico. Sembra che questo tizio non sia messo bene ad oggetti magici. È davvero un peccato che sia povero: la sua borsa da viaggio è quasi vuota.” Non c'era molto da vedere nella borsa di Meng Hao, soltanto un calderone, una lancia e qualche spada.


Avidità non si rendeva davvero conto di quanto sospetto fosse che quella borsa fosse così vuota. In passato, aveva contenuto anche uno specchio di rame, un pappagallo, una gelatina di carne, e una montagna di giade Immortali, cambiali e oggetti magici.


Ma adesso, improvvisamente, non ce n'era alcuna traccia.


“Oh, beh, non importa. Questo Meng Hao deve essere stato occupato per un bel pezzo in una battaglia impegnativa. Avrà utilizzato tutti gli oggetti di cui poteva fare a meno, è naturale. Probabilmente, quelli rimasti non sono male. Ma quando avrò usato il potere della mia Essenza per perfezionarli, saranno ancora più potenti.”




                                


                                



