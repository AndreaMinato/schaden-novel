---
weight: 1246
title: Capitolo 1246 - In modo preciso e scrupoloso!
pubDate: 2025-03-20T11:49:56.706Z
tags:
    - issth
---


Avidità voleva mettersi a piangere, ma non aveva lacrime da versare. Si sentiva imbarazzato, persino umiliato... Ma quell'umiliazione si trasformò subito in indignazione appena vide lo sguardo felice di Meng Hao spostarsi dal Calderone dei Fulmini a... lo scudo e la campanella.


“Quelli sono miei!!” ruggì Avidità, con gli occhi fuori dalle orbite. Tuttavia, il suono della sua voce non potè trapassare quel sole blu. Anche se avesse urlato più forte, l'unica cosa che si sarebbe notata sarebbe stata un leggero intensificarsi del bagliore di quel sole.


Meng Hao mantenne lo sguardo fisso sul piccolo scudo, poi fece un respiro profondo. Per qualche ragione aveva il presentimento... di riuscire a controllarlo.


Con il cuore che batteva forte, lo sondò per mezzo del suo senso divino, e lo scudo fremette. Un momento dopo, questo gli apparve direttamente davanti, irradiando una luce scintillante. Meng Hao fissò lo scudo, riflettendo su quanto fosse stato semplice controllarlo, quasi come se tra loro ci fosse un legame. Si rese conto che l'aver consumato l'Essenza della forza vitale di Avidità non aveva avuto come unico risultato il completamento del suo quarto Frutto del Nirvana.


Poteva sentire come il controllo sullo scudo non derivasse da sé stesso, ma piuttosto... dal quarto Frutto del Nirvana.


Era simile al fatto che... non aveva il controllo diretto del sangue dell'Eccelso dentro di sé, ma era il terzo Frutto del Nirvana ad averlo.


Comunque, non erano dettagli così importanti. Quando Meng Hao spostò lo sguardo verso la campanella, i suoi occhi brillarono. Questa ebbe un leggero sussulto, poi fluttuò fino a posarsi sulla sua mano, emanando un'aria estremamente antica.


“Non solo mi hai aiutato a perfezionare il mio corpo, ma hai anche fatto aumentare la mia base di coltivazione, assorbito il mio Frutto del Nirvana, ricreato i miei oggetti magici, e persino.... consegnato alcuni dei tuoi tesori.” Meng Hao sospirò guardando il sole blu sulla fronte del cadavere e la faccia di Avidità, che gli stava urlando contro senza emettere alcun suono.


Meng Hao si schiarì la gola, poi giunse le mani e si inchinò profondamente.


“Grazie infinite, Anziano,” disse. Poi mise via lo scudo e la campanella.


Avidità lo fissò e desiderò ardentemente poter piangere.


Dopo aver messo via gli oggetti, Meng Hao rialzò lo sguardo e vide Avidità fissarlo pieno di follia e di intento omicida. Improvvisamente, nella sua mente affiorarono i ricordi che aveva appena acquisito.


“Quando era occultato, aveva diviso la sua anima in due, huh...?


“I 33 Inferi sono in realtà 33 elisir medicinali che l'Eccelso dei Nove Sigilli si era lasciato dietro... Hmm, gli elisir medicinali inventati da un potente esperto del Reame del Dao possono a ragione essere chiamati elisir del Dao.”


“Quindi, ho appena consumato metà di un elisir del Dao?” mormorò, guardando Avidità, e i suoi occhi brillarono luminosi. Si leccò le labbra. Meng Hao non aveva modo di saperlo, ma quando Avidità vide il suo sguardo, improvvisamente rabbrividì.


Dopo essere rimasto a pensare per un altro momento, Meng Hao fece ordine nei suoi pensieri. Oltre ai ricordi di Avidità, aveva anche quelli di Xuan Daozi, e proprio grazie a questi ultimi, aveva avuto modo di vedere i suoi ultimi istanti prima della morte.


Nonostante lui e Xuan Daozi avessero provato ad uccidersi l'un l'altro, quando Meng Hao vide come era morto, non potè impedirsi un sospiro pregno di sentimento.


“Nel Mondo Immortale, i coltivatori con meno di tre Essenze sono coltivatori del Reame del Dao ordinari. Tre Essenze danno il diritto di essere definiti Signori del Dao, che fondamentalmente è il vertice della prima parte del Reame del Dao. Dopo di loro vengono i Sovrani del Dao, che hanno fino a sei Essenze. Sostanzialmente rappresentano lo stadio intermedio del Reame del Dao.”


“Dopo, si trova lo stadio avanzato del Reame del Dao, che è.... lo stadio Eccelso. Eccelsi a sette, a otto e a nove Essenze!


“Sembra che questo stadio sia equivalente a quello di un Eminente Celestiale del Paramita, che a sua volta è paragonabile alla Divinità del Dao del Paramita.


“Inoltre, oltre agli Eccelsi, esiste un altro Reame leggendario, l'Origine del Dao!!” Gli occhi di Meng Hao brillarono luminosi mentre si rendeva conto del motivo per cui Xuan Daozi era stato così determinato ad ucciderlo.


“Solo l'Origine del Dao è in grado di far smuovere l'Essenza... il Reame dell'Origine del Dao è simile al Camminamento Celeste, che a sua volta è simile al Dao Sconfinato?” Meng Hao non aveva familiarità con questi due termini. Dopo aver cercato tra i ricordi di Avidità, capì. Gli Eminenti Celestiali e le Divinità del Dao erano termini relativi alle basi di coltivazione che erano stati usati dai due poteri coinvolti nella guerra col Regno Immortale.


“Origine del Dao. Origine del Dao... Secondo le informazioni presenti nei ricordi di Avidità, in antichità, l'Eccelso dei Nove Sigilli aveva un corpo fisico dell'Origine del Dao, ma la sua base di coltivazione era ad appena mezzo passo da questo Reame. Quindi non è mai stato un vero coltivatore dell'Origine del Dao.


“In questo caso.... quanto potente è, di preciso, il Reame dell'Origine del Dao? Se un suo coltivatore facesse la sua comparsa nella Sfera della Montagna e del Mare, questo potrebbe portare alla risoluzione della guerra tra i tre poteri?!


“Inoltre... è possibile... che oltre l'Origine del Dao ci sia un Reame ancora più potente?” Meng Hao era quasi sopraffatto dalla quantità di nuove informazioni.


Dopo un lungo momento, scosse la testa e si schiarì le idee. Dopo aver osservato di nuovo il sole blu sulla fronte del cadavere, i suoi occhi brillarono. Mormorando tra sé, si prese un altro lungo istante per far rallentare i battiti del suo cuore.


“La mia base di coltivazione non è abbastanza potente per disfare il sigillo e consumare il resto dell'elisir del Dao... Visto che questo era lo scopo della creazione dei 33 Inferi, allora non c'è bisogno di essere ansiosi di riceverne tutti i benefici.


“Una volta che sarò giunto nel Reame del Dao, tornerò qui e mi prenderò tutti gli elisir del Dao in un colpo solo!” Meng Hao fece un passo indietro, poi fece ondeggiare la manica destra, raccogliendo tutti gli oggetti magici che erano rimasti abbandonati nell'aria per innumerevoli anni. Dopo essersi guardato intorno un'ultima volta per assicurarsi di non aver tralasciato nulla, si voltò, preparandosi ad andarsene.


All'interno del sole blu, Avidità fissava Meng Hao, giurando che se mai ne avesse avuto l'opportunità, l'avrebbe decisamente distrutto.


Ma proprio mentre stava per andarsene, Meng Hao si fermò sul posto, schiaffeggiandosi forte sulla fronte. Avidità spalancò la bocca per lo stupore, chiedendosi se per caso non fosse impazzito.


Meng Hao sembrava furioso, e si diede un altro schiaffo.


“Ah, stupido Meng Hao, va bene che sei ricco ora, ma non devi dimenticare che il denaro si accumula mettendone da parte un po' per volta. Ogni volta che non guadagni dei soldi, li perdi. E per di più, una volta che li guadagni, non devi spenderli frivolamente!


“Questa volta ti è capitata una fortuna incredibile e hai guadagnato un bel po', ma questo non significa che puoi metterti a fare l'eccentrico tutto ad un tratto!” Prendendo un respiro profondo, si ripetè le lezioni che gli erano state insegnate, poi si accovacciò a terra e picchiettò alcune delle piastrelle del tempio. Alla fine, fece un lungo sospiro.


“Davvero mi stavo comportando in modo negligente. Queste piastrelle potranno anche non essere fatte di giade Immortali, ma contengono una volontà del Dao che le rende degli ingredienti perfetti nella creazione di oggetti magici. Fuori da qui, anche una sola di queste varrebbe una fortuna.” Con gli occhi che brillavano, colpì la sua borsa da viaggio facendone emergere una spada, con cui andò a far pressione sul margine di una delle piastrelle. Un attimo dopo, la spada si era spaccata a metà.


“Wow, sono parecchio dure!” Leccandosi le labbra, Meng Hao fece apparire la lunga lancia del drago, la piantò a terra e iniziò a far forza verso l'alto. Nel frattempo, Avidità lo osservava, sbalordito.


Risuonò un'esplosione, mentre la piastrella volava in aria. Meng Hao la afferrò e la studiò attentamente, e alla fine sul suo volto si aprì un sorriso radioso. Con gli occhi che brillavano, schiaffeggiò la sua borsa da viaggio, facendone volare fuori il pappagallo e la gelatina di carne.


“Poche ciance,” disse. “Ripuliamo questo posto. Solo non toccate quei nove pilastri.” E con questo andò a far leva su un'altra piastrella.


Il pappagallo e la gelatina di carne stavano per protestare, ma Meng Hao li aveva zittiti sul nascere. Si guardarono intorno, e all'improvviso i loro occhi iniziarono a brillare luminosi, e subito andarono ad aiutare Meng Hao con altre piastrelle.


Un pezzo. Due pezzi. Tre pezzi... Dieci pezzi. Trenta pezzi. Cento pezzi. Meng Hao stava impazzendo di gioia, spostandosi come un tornado usando la lancia di drago per staccare una piastrella dopo l'altra.


Avidità guardò quello che stava succedendo, con gli occhi sgranati dall'incredulità. Meng Hao stava usando proprio la lancia per cui lui aveva pagato un prezzo così alto, per andarsene in giro come un pazzo a togliere piastrelle. Ebbe un brivido improvviso.


Ormai aveva capito che Meng Hao non era qualcuno con cui scherzare.


Nel modo più assoluto. Anzi, era decisamente più terrificante di quello sciagurato che lo aveva sigillato lì.


“Quello sciagurato era un assassino, ma Meng Hao è più di questo. Smonterà tutto fino alle fondamenta!!”


Prima che Avidità potesse anche solo finire di sospirare, improvvisamente Meng Hao alzò lo sguardo sui muri, e i suoi occhi brillarono.


In tutta fretta, iniziò a smantellare pezzo a pezzo gli affreschi.


Guardando Meng Hao affaccendarsi, Avidità sbattè più volte le palpebre, con il cuore che gli martellava in petto. Da tempo aveva riconosciuto il suo nome come espressione della sua personalità, ma ora si rendeva conto che rispetto a Meng Hao, poteva considerarsi tranquillamente... una persona di sani principi.


Fu a quel punto che negli occhi di Meng Hao brillò un lampo, mentre iniziava di nuovo a guardarsi intorno, e i suoi occhi incrociarono quelli di Avidità. Di nuovo questi distolse lo sguardo, spaventato dal pensiero che nella sua follia Meng Hao potesse assalirlo di nuovo.


“Un pazzo. Un pazzo!” mormorò Avidità, con la bocca spalancata per lo stupore. “Quel tizio è un folle totale!” Anche il pappagallo e la gelatina di carne stavano raccogliendo tutti gli oggetti della sala, ad eccezione dei nove pilastri.


Avidità abbracciò con lo sguardo tutto quel caos: quel tempio che una volta aveva avuto un aspetto tanto magnifico ora sembrava essere stato sbranato da un lupo affamato. Era completamente spoglio, solo pochi punti erano rimasti intatti. Avidità scuoteva la testa, pensando che Meng Hao fosse davvero tremendo.


“L'ho decisamente sottovalutato. Non si accontenta delle ossa, ma persino raschia lo sporco che vi è sotto. Non lascia nulla....


“Non è il tipo di persona con cui scherzare, mai e poi mai! Ora che ci penso, dovrebbe essere LUI a chiamarsi Avidità!” Avidità fece un respiro profondo mentre Meng Hao sembrava di nuovo sul punto di andarsene. Ma fu a questo punto che Meng Hao si girò improvvisamente a guardarlo.


Avidità, stupito, fu percorso da un brivido, mentre Meng Hao si schiaffeggiava nuovamente la fronte.


“Come ho potuto dimenticarmene...” disse Meng Hao con voce arrabbiata, irritato per la sua noncuranza. Improvvisamente si diresse velocemente dove si trovava Avidità ed era stato eretto uno schermo di pietra che raffigurava un sole. Meng Hao lo smantellò efficientemente, e lo ripose nella sua borsa da trasporto.


Mentre faceva nuovamente vagare lo sguardo per l'enorme tempio, inclinò la testa verso l'alto notando le piastrelle sul tetto, e velocemente si mise via anche di quelle. Alla fine se ne andò con il pappagallo e la gelatina di carne.


Avidità guardò Meng Hao andarsene, e poi guardò verso il disordine che era stato lasciato. Alla fine, iniziò a piangere davvero. Aveva stimato che ora la sua necropoli fosse la più povera tra tutte e 33.


“Davvero l'ho sottovalutato. Nemmeno un branco di lupi affamati sarebbe stato in grado di ridurre all'osso questo posto in modo così preciso e scrupoloso...”




                                


                                



