---
weight: 125
title: Capitolo 125 - Questa Matrice è stata creata per questo
pubDate: 2025-03-17T11:17:34.781Z
tags:
    - issth
---


Una quantità illimitata di energia spirituale si riversò nella base di Coltivazione di Meng Hao. In profondità dentro di lui, s’innalzò un secondo Pilastro del Dao che diventava sempre più solido.


“Se l’energia spirituale non continuasse a riversarsi all'esterno potrei formare un secondo Pilastro del Dao in qualunque momento”.


Pochi giorni dopo, riaprì gli occhi brillanti. Non aveva idea di quanto trambusto avesse sollevato uscendo dalla terza matrice in contemporanea con Wang Lihai e Song Jia.


Qualcuno si azzardava a pensare che Meng Hao fosse un Prescelto di qualche Setta. In ogni caso non avevano modo di confermarlo e questo alimentava le ipotesi e i pettegolezzi. I suoi risultati lo rendevano in qualche modo ancora più misterioso.


Tra le varie discussioni, molti concordavano che Wang Lihai dovesse aver avuto qualche problema, altrimenti avrebbe superato la terza matrice molto prima.


Meng Hao guardò il cucciolo di fronte a lui e un’espressione calda gli illuminò il viso.


Ora il cucciolo era molto più grande. Aveva raggiunto circa metà delle dimensioni di un uomo, come un vitello. Il suo corpo robusto emanava un intenso potere ed era ricoperto di pelo rossiccio, folto ed elegante. Quando apriva la bocca, i denti erano affilati come spade. I suoi artigli erano grossi come il pugno di un uomo e parevano abbastanza affilati da poter squarciare il cielo e la terra, mentre gli occhi cremisi gli donavano un aspetto estremamente feroce. Fermo dov'era, lasciava attonito chiunque lo guardasse.


In effetti non era più un cucciolo, ormai era un cane completamente cresciuto, un Mastino di Sangue!


Rimaneva fermo dov'era, scrutando i dintorni con freddezza, come se qualcuno stesse per sconfinare nel luogo in cui si trovava. Se qualcuno avesse tentato di avvicinarsi a Meng Hao, l’avrebbe sicuramente fatto a pezzi.


Erano stati feriti insieme, erano andati alla carica insieme. Avevano affrontato battaglie di vita e di morte ed erano stati battezzati nel sangue, insieme.


Come se riuscisse a percepire lo sguardo di Meng Hao, il mastino voltò il capo e lo fissò. La ferocia scomparve, lasciando il posto alla gioia. Scodinzolando vigorosamente, corse verso Meng Hao, tirando fuori la lingua e leccandogli la mano, guardandolo con occhi da cucciolo.


Un sorriso spuntò sul volto di Meng Hao. Quando accarezzò il pelo della testa del mastino e vide lo sguardo di piacere nei suoi occhi, non poté fare altro che scoppiare a ridere.


Sollevando il capo, Meng Hao guardò indietro verso la terza matrice. Bloccate al suo interno c’erano ancora tre persone. Davanti a lui, nella terza matrice c’erano tre figure indistinte, mentre nella quinta ce n’era solo una.


Meng Hao si alzò, dando qualche colpetto affettuoso al mastino e dirigendosi non verso la quarta matrice, ma verso la brillante porta d’uscita. Quando emerse, si ritrovò nel vulcano.


Erano passati mesi, duranti i quali Meng Hao non aveva pensato al suo elisir. Si trasformò in un fascio di luce colorata e si diresse verso Chu Yuyan. Era seduta in meditazione, con gli occhi chiusi. Non appena Meng Hao arrivò, li spalancò. I loro sguardi si incrociarono e poi Chu Yuyan distolse il suo, volgendolo a lato. Sollevò la mano e un elisir si sollevò nell'aria. Meng Hao lo afferrò. Altro non era che il quinto elisir minore.


Il suo volto era calmo mentre lo riponeva nella borsa del Cosmo, poi si voltò e scomparve. Ritornò poco dopo. Non appena riapparve, agitò la mano e sette elisir volarono fuori e si posarono di fronte a Chu Yuyan.


“Insieme questi sette elisir formano l’Elisir dei Sette Tuoni” le disse. Le passò un contenitore di giada, in cui veniva spiegata la formula per la preparazione. Però, l’esatta quantità di tempo necessaria per la preparazione era stata cancellata da Meng Hao.


“Chi è al primo posto?” chiese Chu Yuyan, guardando Meng Hao e ignorando, per il momento, la formula dell’Elisir dei Sette Tuoni.


“Non so che aspetto abbia, ma la sua Divinità di Sangue è un drago”.


La donna ci pensò su per un attimo. “Dev'essere qualcuno del Clan Li”. Dopo di ciò, riabbassò lo sguardo e cominciò a esaminare il contenitore di giada.


Meng Hao rimase in silenzio per un po’. Poi, disse lentamente: “Hai solo una possibilità. Se fallisci non ho abbastanza ingredienti per un secondo tentativo”. La guardò per un attimo, poi si voltò, tramutandosi in un fascio di luce che sparì in lontananza. I suoi occhi brillarono. “Quando finirà l’elisir, sicuramente lo inghiottirà. Però il guscio di tartaruga spiega chiaramente che servono circa tre mesi per creare l’elisir grazie ai sette elisir minori… lei non lo sa, quindi farò in modo di essere qui quando quel momento arriverà”. Mentre pensava, volò fino al brillante scudo che si elevava al di sopra della nebbia. Lo esaminò di nuovo con attenzione, per poi tornare all'altare sacrificale dell’Immortale di Sangue. Senza esitazione, rientrò nel luogo dell’Eredità.


Non appena si ritrovò sull'ampia piattaforma, riapparve anche il mastino. Ormai emanava la potente pressione della fase finale della Stabilità della Consistenza, ma Meng Hao non ne avvertì il peso. Prese un respiro profondo. Poi scattò, entrando insieme al mastino nella quarta matrice.


Un vasto, infinito deserto si stendeva a perdita d’occhio. Anche se non si vedeva il sole rovente nel cielo, in quel mondo c’era un calore soffocante. Era come se quel luogo fosse un gigantesco forno, il cui scopo fosse cuocere qualunque cosa si trovasse al suo interno fino a bruciarla.


Meng Hao si guardò intorno, in allerta. Dopo aver superato la seconda e la terza matrice, ne capiva un po’ meglio il funzionamento. Però in quel deserto tutto taceva, non si vedeva nemmeno l’ombra di un movimento. Nessuna voce arcaica rimbombava per dare spiegazioni.


Meng Hao sedette in contemplazione per un po’, poi sollevò un piede e fece un passo. Velocemente il mastino si portò al suo fianco. L’uomo e il cane si addentrarono in quel deserto disabitato e desolato. Dopo aver fatto diversi passi, Meng Hao si voltò a guardare il sentiero che avevano percorso e notò che le sue orme si erano tinte di nero.


Poi un’aura nera si sollevò dalle impronte e la sabbia circostante iniziò a ronzare. Dalla velocità con cui l’aura si dissipava pareva che non osasse avvicinarsi a Meng Hao.


Improvvisamente l’aura nera iniziò a trasformarsi in un fiore a tre petali, con l’aspetto di un volto demoniaco. Poi scomparve.


Al vedere ciò Meng Hao strinse gli occhi. Tutto a un tratto il mastino cominciò a ululare. In lontananza Meng Hao vide un nutrito gruppo di scarponi marroni che si affrettavano verso di lui. Sembravano essere un numero infinito mentre avanzavano verso di lui.


Il mastino si lanciò in aria, ruggendo. Sopra di loro, il cielo s’incupì, come se stesse scendendo la sera. Ma non era il tramonto e guardando il cielo con attenzione, verso quelle che sembravano nere nubi di tempesta, si poteva notare che fossero nubi di scorpioni alati che lanciavano i loro versi striduli contro Meng Hao. In un attimo l’avevano circondato, coprendo del tutto il cielo.


“Veleno…” pensò Meng Hao. Voltandosi verso le impronte che aveva lasciato, notò che la sabbia era completamente nera. Si voltò e agitò la mano, tranquillizzando il mastino, poi s’incamminò verso gli scorpioni.


Il mastino si lasciò sfuggire un ringhio intimidatorio, seguendo Meng Hao e occhieggiando gli scorpioni con freddezza.


Non appena Meng Hao si avvicinò, però, gli scorpioni indietreggiarono, lanciando versi striduli e sibilanti. Sembrava che non osassero avvicinarsi a Meng Hao,


Non rallentò nemmeno per un momento. Avanzò, facendo ritirare gli scorpioni. A volte qualche scorpione non era abbastanza veloce. Allora, immediatamente dalla testa di Meng Hao emergeva un pungiglione che lo colpiva in profondità, facendo sì che il suo corpo si tramutasse in una pozza di sangue nero che sprofondava nella sabbia.


Non solo gli scorpioni a terra si comportavano così, ma anche quelli alati si tenevano a debita distanza, senza osare avvicinarsi. Insieme al mastino, Meng Hao camminò in mezzo a loro.


Percorse quella terra avvolta dalle tenebre. Sembrava che il veleno di quel luogo non potesse prevalere sul veleno nel suo corpo e non avesse altra scelta che disperdersi davanti a lui.


Negli occhi di Meng Hao apparvero tremolanti fiori a forma di volti demoniaci ridenti e piangenti. Dietro di lui, piano piano, comparve… un Giglio della Resurrezione tricolore!


I tre colori del Giglio della Resurrezione si intrecciavano l’un l’altro e brillavano, rendendo impossibile l’esistenza di un altro veleno nelle sue vicinanze.


Il volto di Meng Hao era impenetrabile. Dopo aver camminato per un giorno, davanti a lui apparve uno sconfinato mare di vipere. Un vento arido gli schiaffeggiò il volto. Ma lui continuò ad avanzare, come se non se ne accorgesse nemmeno. Mentre si avvicinava, le vipere iniziarono a contorcersi e agitarsi, sibilando mentre guizzavano lontano. Alcune di esse non si spostarono nemmeno, permettendogli di calpestarle. Tremavano, ma non opponevano alcuna resistenza. Dopo che si furono allontanati, le vipere sembrarono riprendersi leggermente.


Era come se nel corpo di Meng Hao ci fosse il sovrano di tutti i veleni. Davanti al suo potere, qualunque altro veleno o creatura velenosa non poteva che abbassare il capo in segno di sottomissione.


A differenza di Meng Hao, Wang Lihai avanzò nel deserto corrucciato, ingoiando frequentemente elisir contro il veleno. Nei sette precedenti tornei dell’Eredità delle ultime decine di migliaia di anni, quel deserto velenoso era apparso due volte. I grandi Clan e Sette ne avevano preso nota. Non appariva ogni volte, perché le matrici cambiavano spesso, ma quando lo faceva, bisognava essere completamente preparati.


Nonostante ciò, gli elisir contro il veleno non erano mai del tutto efficaci, addirittura lo erano a malapena contro certi tipi di veleno. Per esempio, al momento, Wang Lihai si trovava ad affrontare un densa nebbia velenosa.


Guardandola si accigliò visibilmente. Da quando aveva messo piede al di fuori del Clan Wang a quel momento, non aveva mai visto qualcosa del genere. Continuava a chiedersi perché il Patriarca avesse insistito perché fosse lui a partecipare al torneo. Ripensando allo sguardo dell’uomo, doveva esserci sicuramente una ragione.


“Non è possibile che muoia davvero lì dentro, no?” i suoi occhi brillarono di una luce strana.


Anche Song Jia stava affrontando la nebbia velenosa della quarta matrice. Era bellissima e poteva vantare un volto dallo splendore inarrivabile. Al momento, era accigliata nonostante fosse avvolta da uno scudo che si increspava leggermente, proteggendola.


Coloro che erano arrivati alla quarta matrice si trovavano tutti in una situazione simile. Il tempo passò, mentre avanzavano lentamente. Anche la sabbia sotto i loro piedi era velenosa e sapevano che se non avessero prestato attenzione sarebbero morti.


Senza alcuna preparazione adeguata, la quarta matrice era senza dubbio una matrice mortale. Infatti, anche gli oggetti contro il veleno che avevano portato perdevano efficacia man mano che si addentravano nel deserto. Bisognava confidare nella propria base di Coltivazione e nella fortuna.


Ma Meng Hao era diverso… Attraversò la nebbia velenosa, il volto inespressivo. Respirò, ma il veleno non fece nulla se non allontanarsi da lui. Addirittura l’aria era completamente pulita in un raggio di trenta metri attorno a lui.


Il mastino seguiva Meng Hao con impazienza. Pareva divertirsi a fare quella piacevole passeggiata attraverso la quarta matrice. Balzò in avanti e atterrò su una creatura velenosa, colpendola ripetutamente con la zampa. Sembrava che si divertisse molto. Guardò Meng Hao, poi lo seguì saltellando.


Passarono sette giorni e Meng Hao era molto, molto più avanti degli altri. Nel cuore del deserto, lentamente, si fermò, guardandosi attorno meravigliato. Qualcosa di molto strano era apparso davanti a lui.


Lì, in un area vuota, c’era un luogo senza sabbia che conteneva solamente un fiore.


Quel fiore… aveva quattro petali di quattro colori diversi. Le foglie erano verde smeraldo e i petali sembravano volti demoniaci che piangevano e ridevano allo stesso tempo. Non era altro che un Giglio della Resurrezione di quattro colori.


Un Giglio della Resurrezione che cresceva lì, in quel deserto, in quella matrice.
                                


                                



