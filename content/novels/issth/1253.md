---
weight: 12530
title: Capitolo 1253 - Questo è il Clan Meng!
pubDate: 2025-03-17T11:17:35.058Z
tags:
    - issth
---


Prima di caricarsi sulla nave, Meng De non sapeva esattamente chi fosse Meng Chen. La cosa principale che ricordava era che di tutti i membri che erano entrati nei 33 Inferi, era stato l’unico ad uscirne vivo.


Aveva anche offerto un antico oggetto magico che aveva fatto molto piacere a Meng De. Per quello, Meng Chen spiccava particolarmente tra i suoi ricordi e ora era pieno di una forte speranza che nulla gli accadesse. Non voleva essere l’unica persona vivente rimasta sulla nave. Quando ripensò all’orda mortale a cui era appena scampato, tremò. Poteva anche essere un idiota, ma non era così stupido da non poter essere salvato. Nonostante fosse vissuto sempre nella bambagia era comunque capace di pensare da solo.


Come coltivatore era a malapena nella norma, ma grazie al prestigio della sua linea di sangue era diventato Giovane Signore. Comunque, anche quella non era stata una sua scelta; non gli era stata data alcuna possibilità di decidere.


In quel momento non stava affatto pensando al suo status. Quando le persone sfioravano la morte, lo status era in genere l’ultima cosa a cui pensavano. Voleva solamente che qualcuno del suo clan fosse lì insieme a lui, qualcuno che potesse condividere con lui il fardello di quella terribile esperienza. Meng De vide Meng Hao svenuto sul fondo della barca. Corse in avanti e quando ebbe conferma che era solo svenuto e non morto, Meng De ne fu sollevato. Non aveva perso troppo tempo a considerare il perché Meng Hao fosse vivo mentre tutti gli altri erano morti; diede per scontato che siccome la sua base di coltivazione era così bassa il senso divino dell’uomo vestito di nero lo avesse semplicemente ignorato.


O non gli interessava di lui oppure avevano pianificato di ucciderlo dopo.


Indipendentemente da quale fosse la ragione, Meng Hao non era morto.


Meng De tirò fuori degli elisir medicinali. Normalmente era molto avaro quando si trattava di elisir medicinali ma in quel caso li versò dritti nella bocca di Meng Hao.


“Non morire, Meng Chen,” disse con le lacrime che gli correvano sul viso. “Siamo rimasti solo noi due ora, non puoi morire…” Prendendolo tra le braccia, lo portò indietro sul ponte principale. Lì usò il potere della sua stessa base di coltivazione per far muovere leggermente la nave.


Provò ancora e ancora ad entrare in contatto con il clan, ma nonostante la barriera fosse stata rimossa i suoi messaggi non arrivavano, per qualche ragione.


Alla fine, Meng Hao si svegliò.
Quando lo fece, Meng De si avvicinò agitato e improvvisamente venne sopraffatto da un sentimento di connessione familiare. Iniziò immediatamente a ripensare a tutto quello che era successo e dopo poco tempo Meng De iniziò a sentire come se lui e Meng Chen fossero amici.
Il tempo passò. Nella mente di Meng De loro due facevano affidamento l’uno sull’altro per sopravvivere. Fecero a turni per condurre la nave, mandandola cautamente in direzione del Clan Meng, timorosi di incontrare qualcuno che non potevano permettersi di provocare.


Meng De non si era mai ritrovato in situazioni così pericolose prima. Tirava spesso fuori il contenitore di giada, cercando di entrare in contatto con il clan, ma non funzionava mai per cui non ebbe altra scelta se non quella di passare il suo tempo con Meng Hao, volando timorosamente nello spazio.


Continuarono a parlare per ingannare il tempo e alla fine arrivarono al punto in cui Meng De non trattenne più nulla. Parlò a Meng Hao del clan, e di ogni altra cosa. Iniziò persino a dargli consigli.


“Meng Chen, la tua base di coltivazione è troppo debole. Non funzionerà… una volta che torneremo al clan farò in modo che ti insegnino qualche tecnica e che ti assegnino qualche elisir medicinale. Hai bisogno di una base di coltivazione più alta, almeno al vertice del Reame Immortale. Non preoccuparti, in futuro puoi contare sempre su di me per qualsiasi cosa. Ehi, quando penso che arriveremo a casa…? Perché non riusciamo a metterci in contatto con il clan? Non ha funzionato per tutto questo tempo…”


In un giorno particolare, mentre stava guidando la nave, Meng De pensò improvvisamente a qualcosa. Guardò Meng Hao che sedeva a gambe incrociate e gli chiese: “Oh, giusto, Meng Chen… ho appena pensato ad una cosa. La prima volta che ti ho visto la tua faccia era liscia come quella di un bambino. Ma la volta successiva il tuo naso era rotto ed eri pieno di cicatrici.”


“Non sai cosa è successo?” rispose freddamente Meng Hao. A quel punto avevano vagato nello spazio per quasi un mese. Grazie alla vasta esperienza di vita di Meng Hao, i due avevano raggiunto uno stato in cui Meng Hao occupava la posizione superiore. Anche se non parlava molto, quando lo faceva, Meng De prestava molta attenzione a quello che diceva Meng Hao.


Meng De era il Giovane Signore ma se qualcuno che non li conosceva li avesse visti interagire avrebbe pensato che il Giovane Signore fosse Meng Hao.


“Eh? No, che è successo?” rispose Meng De, sembrano sconvolto.


Meng Hao lo guardò e vide che davvero non ne aveva idea. Da quello gli fu chiaro che doveva essere stato il maggiordomo ad organizzare l’incontro con il Giovane Signore del clan Han per Meng Chen, e non lo stesso Meng De. Il maggiordomo aveva agito chiaramente di sua iniziativa.


Meng Hao scosse la testa e non aggiunse altro. Meng De si grattò la testa e pensò per un po’, ma davvero non riusciva a pensare a nulla che potesse essere successo sulla nave. Comunque, poteva anche percepire che Meng Hao aveva forse ricevuto un qualche tipo di abuso.


“Meng Chen… erm… sai, una volta ero una persona… abbastanza cattiva. Beh, al tempo non ci conoscevamo. Non preoccuparti, d’ora in poi qualunque cosa Meng De possegga, appartiene anche a te!” Meng De si colpì il petto e guardò Meng Hao con fierezza. Per qualche ragione Meng De aveva iniziato a tenere seriamente a quello che Meng Hao pensava di lui.


Meng Hao sorrise leggermente. La sua visione delle cose era cambiata un po’ negli ultimi giorni. Poteva vedere che nonostante Meng De fosse stato cresciuto nella bambagia e si fosse comportato come un idiota, non era un caso totalmente perso. Due mesi dopo, i continui sforzi di Meng De per contattare il clan vennero ripagati. Meng De divenne improvvisamente molto eccitato e alla fine riuscì a fare rapporto e a spiegare tutto quello che era successo.


Un giorno dopo, Meng Hao vide cinque raggi di luce avvicinarsi a loro dall’orizzonte. Al comando c’era un vecchio uomo dai capelli bianchi. Sembrava minaccioso senza essere arrabbiato, e la sua base di coltivazione era nel Reame del Dao. Nonostante avesse una sola Essenza, era comunque nel Reame del Dao.


L’espressione di Meng Hao era la stessa di sempre mentre stava al fianco di Meng De.


Dietro il vecchio uomo c’erano tre uomini e una donna. La donna era di mezza età ma aveva ancora un aspetto bello e in salute. Comunque, le sue sopracciglia erano corrucciate mentre seguiva il gruppo, e quando vide Meng De e le terribili condizioni in cui si trovava, iniziò a piangere. Immediatamente, si lanciò in avanti e lo abbracciò.


“Mamma… sto bene,” disse, anche se lui stesso stava piangendo. Tutto quello che era successo di recente superava le sue capacità di accettazione. Senza Meng Hao lì ad aiutarlo, non era sicuro che sarebbe riuscito a sopportare tutto.


“De, povero piccolo...” disse sua madre, accarezzandogli i capelli. C’era qualcosa di diverso in quella versione di Meng De. Aveva perso quell’aria turbolenta di chi è stato viziato e aveva guadagnato una certa maturità. Nonostante sua madre fosse felice di quello, il suo cuore soffriva.


Dei tre uomini che erano venuti con il vecchio esperto del Reame del Dao, uno era nel Reame Antico avanzato, ad un pelo dal grande cerchio. Lui e Meng De sembravano molto simili e dopo aver guardato Meng De per bene, lo abbracciò.


“Padre…” disse Meng De, singhiozzando.


Gli altri due uomini iniziarono ad ispezionare la nave, prendendo nota ogni tanto delle cose che osservavano. Per quanto riguardava il vecchio esperto del Reame del Dao, guardò dolcemente verso Meng De e poi verso Meng Hao, con sguardo abbastanza intimidatorio.


“Quando il maestro è umiliato, i servi vengono giustiziati,” disse il vecchio uomo con freddezza. “Considerando che sei riuscito con successo a tenerlo in vita, ti sarà permesso di dire le tue ultime parole.” Uno dei coltivatori che stava ispezionando la nave si voltò verso Meng Hao e iniziò a camminare nella sua direzione, con volto di pietra.


Meng Hao corrucciò le sopracciglia e sospirò internamente. Aveva sottovalutato il fattore orgoglio. Più persone sapevano di quello che era accaduto sulla nave, peggio sarebbe stato per il Clan Meng. Poteva anche essere un membro del clan, ma in quella situazione il modo più semplice di gestire il tutto era quello di eliminarlo in quanto testimone.


Comunque, fu a quel punto che Meng De si divincolò dall’abbraccio del padre e si trascinò davanti a Meng Hao.


Guardando il coltivatore del Reame del Dao con fare supplicante, disse: “Nonno, questo è mio Fratello!” Il vecchio guardò Meng Hao in silenzio. Intanto l’altro coltivatore non aveva smesso di camminare e aveva allungato il braccio per afferrare Meng Hao.


Vedendo quello che stava accadendo, Meng De pianse: “Mi ha salvato la vita! Se lo ucciderete, mi toglierò la vita!” Con quello, mise la mano minacciosamente sulla propria testa e guardò con decisione suo nonno.


Meng Hao lo guardò sconvolto, così come il nonno di Meng De. Il coltivatore che stava allungando la mano verso Meng Hao si fermò. Per quanto riguardava i genitori di Meng De, erano altrettanto sconvolti. Da quello che ricordavano, Meng De di solito si comportava come un bambinetto in pubblico, ma era sempre molto condiscendente intorno a loro. Nonostante non fossero troppo contenti di ciò, potevano fare poco al riguardo. In quel momento Meng De aveva improvvisamente perso le staffe di fronte al loro Patriarca e stava addirittura facendo minacce. Quello rese molto felici i suoi genitori. Il vecchio uomo guardò attentamente Meng De e la decisione nei suoi occhi. Conosceva suo nipote ed era consapevole del fatto che fosse sempre stato debole. In effetti, quella era la prima volta che si comportava così.


Passò un momento e il vecchio uomo scoppiò a ridere.


“E va bene, sembra che tu abbia imparato che dovresti proteggere i tuoi seguaci, persino mettendoti tra me e loro. De, sei cresciuto.” Il vecchio uomo si arrotolò la manica, mandando via il coltivatore che aveva continuato ad avanzare verso Meng Hao.


Dopo, il vecchio guardò verso Meng Hao e disse: “De ha molte debolezze ma ha anche dei punti di forza unici. Voleva mettersi contro di me per il tuo bene, quindi in futuro prenditi cura di te.” Con un ultimo sguardo, il vecchio si voltò e prese il controllo della nave, facendola volare nella volta celeste verso il Clan Meng.


I boati si avvertirono quando si trasformò in un lampo di luce che si lanciò in cielo ad una velocità inimmaginabile. Presto, scomparve.


Due giorni dopo, la nave penetrò la volta celeste fino all’area controllata dal Clan Meng.


Da lontano il Clan Meng sembrava un enorme continente galleggiante in mezzo al cielo.


Si vedevano mari e montagne, così come molte città. Era possibile anche vedere le creature viventi che si erano moltiplicate di generazione in generazione e che ora erano ovunque. Emanavano una luce brillante e potenti increspature, e attaccati al continente principale c’erano altri otto continenti più piccoli.


Ognuno di essi era pieno di edifici e complessi che formavano un’enorme formazione di incantesimo.


Quello era il Clan Meng!


Al centro del continente centrale si vedeva un’enorme statua.


La cosa più strana di tutte era che il volto della statua era stato ripulito e non aveva caratteri visibili... nonostante quello irradiava un intenso potere in tutte le direzioni.


Non appena Meng Hao sentì quella pressione fu internamente sconvolto.


“Sembra un Sovrano del Dao… No. Aspetta, quello è… il flusso di qi delle Montagne e del Mare!”








                                

