---
weight: 1290
title: Capitolo 129 - Patriarca del Clan Li!
pubDate: 2025-03-17T11:17:34.782Z
tags:
    - issth
---


Era impossibile vedere con chiarezza quanti dei tentacoli verdi sfrecciarono in avanti. Erano rapidi, e in un batter d'occhio si trovarono ad un centinaio di metri da Meng Hao. Sembravano in grado di attraversare lo spazio in un istante. Ma proprio allora, il mastino emise un ruggito e spiccò il volo.


La sua corporatura lunga quindici metri ebbe un fremito quando scattò per difendere Meng Hao. Cominciò a risuonare un'esplosione, più forte del tuono, che scosse il mondo intero. Dal mastino si irradiò un bagliore color sangue, che andò a scontrarsi con i tentacoli in avvicinamento. Una forte esplosione, che durò per lo spazio di circa dieci respiri, pervase l'aria. Poi, uno dopo l'altro, i tentacoli si disintegrarono in una nube verde, che si sparse ovunque.


Il mastino sembrava stanco, ciononostante abbassò lo sguardo ed emise un ruggito. Si spostò di lato, e Meng Hao rimase illeso. Accarezzò la testa del mastino, poi riprese la strada verso l'antico tempio.


Scattarono in avanti a grande velocità, uomo e cane insieme.


Quando si trovarono a circa seicento metri dal tempio, la nube verde formatasi dai tentacoli disintegrati iniziò a muoversi improvvisamente. Cominciò ad addensarsi, e poi, in un batter d'occhio, si trasformò in un'enorme sfera di nebbia, proprio sul cammino di Meng Hao.


La nebbia divenne torbida, ed emise una sorta di rimbombo mentre poco a poco prendeva la forma di una testa. Era verde e irreale, e aveva gli occhi brillanti. Aprì la bocca e si riversò altra nebbia, colma di cavalli della stessa consistenza, che volarono dritti verso Meng Hao.


Mentre si avvicinavano, Meng Hao socchiuse gli occhi. Sollevò la sua mano destra e la agitò con un gesto che solo lui avrebbe potuto riconoscere come un tipo di incantesimo sigillatore. Dopodiché, spinse la mano in basso contro il mastino.


Quando il marchio del sigillo cadde sul mastino, un bagliore cremisi cominciò ad irradiarsi. Conteneva una freddezza glaciale che gelò ogni cosa con cui entrò in contatto! I cavalli volanti vennero sigillati all'istante!


Le braccia in basso, i volti, la melma, tutto era congelato.


Se non riuscisse ad ottenere l'Eredità, allora Meng Hao non potrebbe utilizzare questa tecnica fuori da quel mondo, poiché non disporrebbe della Divinità di Sangue. Ma avendo ricevuto l'Eredità dell'Ottava Maledizione del Sigillo del Demone, conosceva le tecniche dei sigilli. Questa nuova tecnica era relativamente potente, e Meng Hao aveva la sensazione che con una giusta ricerca, probabilmente avrebbe potuto usarla anche senza la Divinità di Sangue, se si fosse trovato al livello adatto.


Mentre il bagliore cremisi si diffondeva ovunque, sigillando ogni cosa, Meng Hao continuò a sfrecciare in avanti. Evitando l'enorme testa, lui e il mastino continuarono a correre in direzione del tempio antico.


Proprio quando sembrava che sarebbero riusciti a raggiungerlo con successo, una sensazione di imminente pericolo emerse in Meng Hao. D'un tratto, il mastino, il cui corpo tremava, afferrò i suoi abiti con la bocca e lo tirò indietro.


Rimbombò un'esplosione quando un'imponente lama di spada spessa circa tre metri, cadde proprio davanti a Meng Hao. Trafisse il terreno, provocando delle scosse molto intense. Si aprì un'enorme fessura; al contempo, il sigillo di ghiaccio iniziò a sciogliersi. In un attimo, ogni cosa era tornata al suo stato normale.


L'imponente spada, che fino a qualche istante prima stava fluttuando a mezz'aria, ora era stretta tra le mani della statua che si trovava all'esterno del tempio.


Il suo attacco discendente aveva fatto sputare a Meng Hao un grumo di sangue. Il suo volto era pallido mentre il mastino lo trascinava all'indietro. Quando arretrarono, l'enorme statua sembrò improvvisamente prendere vita. Abbassò lentamente il capo, e il suo sguardo si posò su Meng Hao, il quale fu avvolto all'improvviso da una pressione difficile da descrivere, che lo pervase con un freddo gelido. Era come se lo sguardo di questa cosa potesse vedere i segreti più profondi dentro di lui.


Quando ciò accadde, le braccia nella fanghiglia smisero di protendersi. Lentamente furono invece risucchiate nella melma, come se la statua le avesse pervase di paura. La testa volante di nebbia verde che fluttuava nell'aria abbassò lo sguardo, come se mostrasse rispetto nei confronti della statua.


Tuttavia, i tuoni e i fulmini nell'aria divennero più intensi. Si concentrarono sulla statua, precipitando sulla sua superficie, come se i Cieli volessero frantumarla.


Accanto a Meng Hao, il mastino tremò e si distese prono, come se la presenza della statua rappresentasse una forza a cui non si poteva resistere.


“Il Fulmine della Tribolazione è caduto per innumerevoli anni. Sebbene sia QUESTA matrice, e sebbene io non sia LUI, cerchi ancora di distruggere il mio spirito...? Vai a farti fottere!”


La statua sollevò la mano destra e schioccò le dita. Un'esplosione enorme pervase l'aria e sembrò che la mano della statua fosse diventata simile ad un buco nero. I lampi tremarono, poi iniziarono a condensarsi tra loro e cadere sotto forma di innumerevoli archi elettrici che in seguito scomparvero.


In un istante... dal cielo sparì ogni segno di fulmini. Tutto taceva. Il terreno tremò, e le infinite sagome all'interno della melma ebbero un fremito. La testa volante fece un inchino ancora più profondo, vacillando.


Il mastino si comportò allo stesso modo. Sembrava che la volontà della statua fosse qualcosa a cui non poteva opporre resistenza.


“Il tuo Pilastro del Dao non è conforme ai requisiti dell'Eredità,” affermò la statua, guardando Meng Hao con freddezza. “Tu... non hai i requisiti per ottenere l'Eredità. Considerando che hai superato la quinta matrice, non ti annienterò. Levati di mezzo!”. Quando la sua voce risuonò ogni cosa tremò. Dalla bocca di Meng Hao uscì sangue a fiotti, e il suo corpo venne scaraventato all'indietro per centinaia di metri. Accanto a lui, comparve una porta luminosa enorme.


“E tu...” disse la statua con tono freddo, dopo aver abbassato lo sguardo sul mastino che tremava. “Progenie del sangue di second'ordine. Non meriti neanche di essere distrutto da me, men che meno di diventare un'Arma Spirituale...”. La sua mano sinistra sollevò lentamente la spada, pronta a colpire il mastino impaurito.


Gli occhi di Meng Hao erano iniettati di sangue. Alle sue spalle c'era la porta luminosa. Tutto ciò che doveva fare era attraversarla, e sarebbe potuto uscire dalla sesta matrice. Ma quello che era appena successo lo fece fermare di colpo. Per lo sforzo, dalla sua gamba destra provenne uno schiocco, poi sputò del sangue.


“Anziano, se io non ho i requisiti per l'Eredità, va bene. Ma la prego, non faccia del male a lui...”. Quando la voce di Meng Hao riecheggiò, il mastino tremò. Voleva voltarsi per guardare Meng Hao, ma sembrava che la pressione che proveniva dalla statua avesse attivato in lui una qualche sorta di antico marchio. Riusciva solo a tremare, incapace di opporre resistenza. Dalla sua bocca risuonò un debole gemito.


La gigante spada della statua rimase sospesa. Quest'ultima guardava Meng Hao. “Hai perso i requisiti per lasciare questo posto,” disse con freddezza. Immediatamente la porta luminosa iniziò a cadere a pezzi.


La spada volteggiò nell'aria, ma non in direzione del mastino, verso Meng Hao. Ci fu un botto, e dal corpo di Meng Hao esplose del sangue. Perse il controllo su sé stesso, precipitando verso la melma.


Quando cadde, lo raggiunsero delle mani avide, che si strinsero attorno a lui pronte a trascinarlo verso l'interno.


Fu in questo momento che la base di Coltivazione di Meng Hao venne improvvisamente limitata; non riusciva in alcun modo a farla circolare. Poteva solo osservare mentre veniva tirato lentamente verso la fanghiglia.


Aveva gli occhi rossi, carichi di resistenza e ferocia.


Il mastino, anche lui sottomesso, d'un tratto liberò un ululato acuto. Sollevò la testa, tremando. Il suo corpo imponente come una montagna improvvisamente esplose con una potenza senza precedenti. Dal suo interno si potevano udire degli scricchiolii. Sembrò che all'improvviso avrebbe potuto prendere fuoco, un fuoco di sangue. D'un tratto, il suo corpo iniziò ad espandersi; adesso era diventato lungo trenta metri. Esplose libero dal controllo della statua e sfondò l'antico sigillo al suo interno. Saltò in volo con un ruggito, correndo verso Meng Hao che era già immerso per metà nella melma.


“Dunque, il bruciare dello spirito di Sangue...” disse la statua con freddezza. “Le Divinità di Sangue sono assetate di sangue, e non provano sentimenti. Tu, progenie del sangue di second'ordine. Non meriti una coscienza spirituale”. Sollevò la mano sinistra, e la spada ricominciò a muoversi per trafiggerli, così da sterminare Meng Hao e il mastino in un colpo solo.


Ma all'improvviso, prima che la spada riuscisse a colpirli, sul volto della statua comparve uno sguardo di sfida. La spada rimase sospesa a mezz'aria.


“La volontà dello schiavo di Sangue...” disse la statua con voce cupa. “Maledetto, non puoi semplicemente andartene? Sto cercando di aiutare l'Eredità del tuo padrone. Voglio che questa continui a vivere, che venga acquisita da qualcun altro. Perché... perché stai opponendo resistenza!? Non ci sono regole in questo torneo per l'Eredità, quindi per me dominarti è solo la volontà del cielo!”. La sfida nel suo sguardo cominciò a svanire poco a poco.


Nel frattempo, il corpo del mastino venne inghiottito da un fuoco insanguinato. Andò a sbattere contro la melma, ruggendo quando il bagliore sanguinolento delle fiamme si sprigionò in tutte le direzioni. Infinite braccia vennero tramutate in cenere all'istante. Il fango crollò su sé stesso, svelando un Meng Hao pallido in volto. Il mastino lo afferrò con la sua bocca, e poi si levò in aria scattando in direzione della grande porta nel tempio antico.


Volava ad una velocità incredibile, apparentemente pronto a sacrificare qualsiasi cosa per far arrivare Meng Hao alla porta.


Meng Hao aprì gli occhi di scatto e guardò il mastino. Poi si voltò e vide la statua. La sfida era ormai totalmente scomparsa dal suo sguardo. Infilzò l'enorme spada nella melma, e improvvisamente le innumerevoli braccia emisero un bagliore demoniaco. Sfrecciarono verso l'alto, una moltitudine di mani avide che volava verso Meng Hao.


Il mastino rivolse lo sguardo a Meng Hao, e nei suoi occhi comparve un'espressione malinconica. Quando la moltitudine di mani si avvicinò, il suo corpo esplose sotto forma di fiamme. Voltò di scatto la testa, lanciando Meng Hao verso la porta di pietra. Non c'era tempo per leccare la sua mano come faceva quando era più piccolo.


Il bagliore color sangue che circondava il suo corpo aveva già iniziato a svanire, e nei suoi occhi balenò la debolezza. Da lui iniziò a sprigionarsi un'aura di morte quando le mani infinite lo circondarono. Le decine di migliaia di mani che lo stavano accerchiando lo strattonarono giù, nella fanghiglia.


Il suo sguardo si fece triste, sembrava stesse ricordando il passato. Sembrava pensare a quante volte si fosse steso sul palmo del suo padrone, e quanto fosse meraviglioso essere accarezzato sulla testa. Si ricordò di tutte queste cose, e pensò al suo padrone...


Meng Hao assistette a questa scena allibito. Il suo corpo andò a sbattere contro la porta aperta per metà, e il mondo attorno a lui cominciò a crollare. Ogni cosa al suo interno, compreso il mastino, scomparve. Eppure, aveva appena assistito a qualcosa che non avrebbe mai potuto dimenticare.


L'ultimo sguardo del mastino verso i suoi occhi gli fece piangere lacrime di sangue, e innescò in lui un'ira incandescente.


Tornando alla sesta matrice, la sfida nello sguardo della statua era sparita del tutto. La sua mano destra si abbassò e si aprì.


Lì, in piedi sul suo palmo, c'era un uomo. Indossava un abito bianco ed era estremamente bello. Accanto a lui vorticava nell'aria un Drago di Sangue lungo trenta metri. Non era altri che... il Prescelto del Clan dei Li, Li Daoyi!


Era in piedi sul palmo della statua, con un'espressione di assoluto rispetto sul volto. Si inginocchiò su una gamba e porse un saluto profondo.


“Il giovane rende omaggio al Patriarca”.
                                


                                



