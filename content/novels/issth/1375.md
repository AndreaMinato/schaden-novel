---
weight: 13750
title: Capitolo 1375 - Ti stavo aspettando!
pubDate: 2025-12-08T09:57:24.325Z
tags:
    - issth
---


Capitolo regolare,
9 capitoli in coda (9 Matteo),
0/1 sponsorizzazioni 1 euro a capitolo,
-Schadenfreude


Mentre varcava la fenditura, Meng Hao spiegò: "Le anime sigillate nei 33 Inferni sono tutte canaglie scaltre. Per quanto riguarda le bestie Estranee, possiedono gradi d’intelligenza variabili, ma ci basterà intimorirle a parole e minacciarle con il mio livello di coltivazione, e si ritireranno.”


"Questo renderà molto più semplice per noi trattare con loro.”


La maggior parte del gruppo rispose con espressioni pensierose, tranne quei pochi che conoscevano Meng Hao. Mostrarono sguardi strani e tossirono, ma si trattennero dall’esprimersi.


"In parole povere, dovete terrorizzarle!" Dopo aver enfatizzato questo punto, guidò il gruppo all’interno della necropoli. Basandosi sui suoi ricordi dell’ultima volta che era stato lì, li condusse rapidamente verso il tempio principale. Mentre procedeva, poteva vedere con la coda dell’occhio che tutto era come l’aveva lasciato: spoglio e quasi completamente ripulito. Non ci fece caso ovviamente.


Tuttavia, tutti gli altri si guardarono attorno a occhi spalancati. In ogni camera della necropoli che passavano, vedevano muri crollati privi di affreschi, e pavimenti completamente svuotati delle loro piastrelle. Molte aree erano talmente prive di decorazioni che sembravano quasi essere state rosicchiate dai cani….


Risuonarono sussulti tra i Prescelti.


"Oh no! È passato già qualcuno prima!"


"Che brutalità! Chiunque sia stato qui prima ha ripulito tutto! Non è rimasto nulla…."


"Non riesco a credere che non abbiano risparmiato nemmeno le piastrelle del pavimento…"


"Maledizione, non dirmi che sono stati gli Estranei!"


I Prescelti erano tutti scossi, persino Li Ling’er e gli altri che conoscevano Meng Hao. Solo Chen Fan esitò per un momento, poi lanciò un’occhiata a Meng Hao.


Meng Hao era in testa, e quando sentì le loro parole, non poté fare a meno di sentirsi un po’ in imbarazzo. Invece di lanciarsi in una spiegazione, si limitò ad aumentare il passo, guidando il gruppo sbalordito fino alla necropoli centrale, dove Avarizia era sigillato.


Quando arrivarono, scoppiò del trambusto nel gruppo di Prescelti. Questa era la camera della necropoli più grande di tutte, e anche quella che era stata saccheggiata più a fondo. Con l’eccezione dell’area più centrale, tutto era stato completamente e assolutamente rimosso.


"È assurdo!"


"Non è rimasto nemmeno un punto di muffa! Maledizione, sono stati sicuramente gli Estranei!" I Prescelti si infuriarono. Tuttavia, fu a questo punto che un volto apparve improvvisamente all’interno della sfera di fuoco spirituale nell’area centrale. Quel volto sembrava davvero adirato.


"Accidenti, sei di nuovo tu… Cosa intendi fare questa volta?!?


"Mi hai estorto un mucchio della mia Essenza vitale e hai saccheggiato tutti gli oggetti funerari nella mia necropoli. Hai persino scavato le piastrelle del pavimento e rubato gli affreschi! Maledizione, bastardo, non hai lasciato nulla. Cosa vuoi adesso?!?”


"Meng Hao!!" Un ululato addolorato riecheggiò attraverso l’intera necropoli. Il gruppo dietro sussultò e spostò lo sguardo verso di lui. Era quasi come se lo stessero veramente vedendo per la prima volta e mostrarono espressioni strane.


Si erano inferociti vedendo che i visitatori precedenti erano arrivati al punto da raschiare via persino le piastrelle del pavimento di tutte le aree che avevano attraversato. Come sarebbero mai potuti giungere alla conclusione che il colpevole fosse in realtà… Meng Hao?


"Questo… Questo…"


"Ahem… l’onorato Principe Ereditario è veramente formidabile…"


Tutti iniziarono a ridacchiare amaramente e gettarono occhiate stranite verso Meng Hao. Gradualmente, l’immagine che avevano di lui cambiò completamente.


Improvvisamente sentendosi un po’ giù, Meng Hao aggrottò le sopracciglia ed emise un freddo sbuffo mentre si dirigeva verso la sfera di fuoco d’anima. In risposta, riecheggiò un urlo dalle fiamme.


"Stai lontano, accidenti! Indietro, bastardo senza vergogna. Sei ancora più spudorato della maledizione di tanto tempo fa!!"


Meng Hao guardò indietro verso i Prescelti e spiegò: "Ho già assorbito parte di questo fuoco d’anima alcuni anni fa. Quello che resta è solo un frammento. Non vi aiuterà adesso". Così tese la mano destra. Ignorando le urla del volto, attirò a sé il fuoco spirituale con un cenno del palmo, facendo collassare le colonne sigillanti attorno.


Poi Meng Hao strinse forte la mano, facendo sparire il fuoco dell’anima nel suo palmo. Dopo averlo assorbito, entrò nell’area precedentemente sigillata. Si schiarì la gola, esitando per un momento. Dopo un momento di riflessione, ignorò le persone dietro di lui, evocò una spada volante e si mise a staccare tutte le piastrelle del pavimento, mentre tutti osservavano.


I Prescelti fissarono a bocca aperta l’incredibile abilità con cui Meng Hao ripulì rapidamente l’intera area, arrivando persino a raccogliere le colonne crollate. Poi, dopo essersi ripulito le maniche dalla polvere, batté improvvisamente un piede sul terreno, facendo apparire una fenditura.


"Va bene, andiamo al secondo Inferno". Mentre Meng Hao entrava nella fessura, i Prescelti si scambiarono sguardi meravigliati. Il comportamento di Meng Hao poco prima aveva completamente cambiato qualsiasi precedente nozione che avevano di lui. Dopo un breve momento di esitazione, lo seguirono nella fenditura.


Nel secondo Inferno, assistettero ancora una volta alla personalità dominante di Meng Hao….


"Riesci a percepire la mia aura omicida? Bene, lascia che ti dica. Ho ucciso un Eccelso, ne ho reso schiavo un altro e poi ho costretto un terzo ad autodetonarsi!" Nel secondo Inferno c’era una bestia Estranea formata completamente da fiamme e al momento tremava di fronte all’aggressività di Meng Hao. Considerando la pressione e l’aura che emanava da lui, la creatura era completamente terrorizzata.


Poi, i Prescelti videro Meng Hao ripulire completamente la necropoli del secondo Inferno…. Era come se fosse passato un vento impetuoso che non lasciò indietro nemmeno un filo d’erba….


Non poteva cambiare semplicemente abitudini così radicate…


Meng Hao si rese poi conto che fare tutto da solo richiedeva troppo tempo, così chiamò rapidamente gli altri Prescelti. "Forza forza, non abbiamo molto tempo", disse. "Datemi una mano qui. Aiutatemi a ripulire questo posto".


Chen Fan rise fragorosamente e si precipitò in avanti per aiutare. Li Ling’er si coprì la bocca, e Ji Yin si incupì. Le labbra di Wang Youcai continuarono a fremere. Per quanto riguardava gli altri Prescelti, si scambiarono sguardi imbarazzati, ma non riuscirono a rifiutare e iniziarono rapidamente ad aiutarlo.


Era qualcosa che non avevano mai fatto prima. Poterono solo sospirare senza darlo a vedere e immaginare che forse era così potente proprio perché si comportava in quel modo.


Dopo aver raschiato via tutto, alla fine raggiunsero il tempio della necropoli centrale. Il fuoco spirituale lì era molto più potente di quello di Avarizia, e non appena il gruppo entrò nella sala, esplose un’incredibile pressione. Tuttavia, Meng Hao si limitò a sbuffare freddamente. Sfoderando il suo livello di coltivazione, avanzò e la soppresse.


Con l’attuale livello di coltivazione di Meng Hao, sostenuto dalla benedizione del potere delle Montagne e dei Mari, unito agli incantesimi restrittivi all’interno della necropoli, era semplice per lui sopprimere le anime qui. Il fuoco spirituale ruggì, ma non poteva fare nulla per contrattaccare.


Fu lì che uno dei trentatré Prescelti fu lasciato indietro per assorbire la buona sorte che era il fuoco dell’anima di un potente esperto del passato. Se questo Prescelto avesse fallito, sarebbe morto, ma se avesse avuto successo, il suo livello di coltivazione sarebbe aumentato drasticamente. Se fosse andato oltre sacrificando parte di questa longevità, allora avrebbe superato lo stadio di Sovrano del Dao per diventare un Signore Imperiale per un intero ciclo di sessant’anni!


Dopo aver lasciato indietro uno dei Prescelti, Meng Hao guidò il gruppo nel terzo Inferno. Poi nel quarto e nel quinto. Mentre procedevano, intimoriva le bestie Estranee con il suo racconto di aver ucciso e schiavizzato Eccelsi, di come li aveva costretti ad autodetonarsi.


All’inizio, i Prescelti fissavano sbalorditi, ma alla fine, si abituarono, e infine divennero indifferenti. Inoltre, il nervosismo che avevano provato entrando nei 33 Inferni svanì gradualmente.


Dopo aver visto Meng Hao sopprimere un fuoco spirituale dopo l’altro e lasciare indietro vari Prescelti per assorbirli, lentamente si sentirono molto a loro agio.


Alla fine, Meng Hao non aveva nemmeno bisogno di dire nulla. Non appena la sua aura omicida si diffondeva, gli altri Prescelti intervenivano per proclamare le sue parole.


"Ha ucciso un Eccelso, ne ha schiavizzato un altro e ne ha costretto un terzo ad autodetonarsi! Spaventato? Beh, fuori dai piedi!"


Alla fine, Meng Hao non ebbe nemmeno bisogno di dirigerli per ripulire le necropoli. L’imbarazzo dei Prescelti era svanito da tempo, e ora avevano molta familiarità con il processo. Alla fine superarono perfino le sue aspettative, ripulendo alcune aree che non aveva notato prima. Meng Hao non poté che sospirare con colpito.


Alla fine, il peso del loro fardello e la cautela che avevano provato quando erano entrati per la prima volta in questo luogo, erano completamente scomparsi. Ora, il loro viaggio nei 33 Inferni sembrava più una vacanza….


Settimo. Ottavo. Nono Inferno…


Il numero di Prescelti che seguivano Meng Hao diminuiva sempre di più. Ad ogni fuoco d’anima, lasciava indietro un Prescelto, che rideva e diceva addio al gruppo. Tuttavia, dietro le loro risate c’era fermezza e determinazione risoluta.


"Principe Ereditario, rimarrò qui. Spero che ripulisca ancora più cose di quanto abbiamo fatto finora! Confratelli, vi auguro fortuna nell’acquisire la vostra buona sorte…." Fu in questo modo che venivano fatti gli addii ad ogni fuoco spirituale.


Il tempo passò. Quindicesimo Inferno, sedicesimo, diciassettesimo… Alla fine, attraversarono il 31esimo Inferno. Poi il 32esimo. E finalmente il 33esimo!


Ci volle circa un mese perché Meng Hao li attraversasse tutti. A quel punto, non era più accompagnato da Prescelti. In alcuni dei luoghi del fuoco d’anima, il fuoco spirituale era troppo formidabile perché venisse assorbito da una sola persona e ne aveva lasciate più di una.


Pertanto, quando raggiunse il 33esimo Inferno, era rimasto da solo. Il 33esimo Inferno si trovava nella regione più profonda del vuoto, e varcandone l’ingresso, Meng Hao vide un giovane seduto a gambe incrociate sulla cima di una montagna.


Indossava una veste verde ed emanava un’aura gelida. A quanto pareva, chiunque fosse, non era la sua vera forma, ma piuttosto, un clone!


Ogni tanto sorseggiava del vino da un fiasco posato davanti a sé. Più in basso, ai piedi della montagna, c’era una valle ampia, completamente vuota.


Mentre si avvicinava, Meng Hao si guardò attorno, finché alla fine non posò gli occhi sul giovane uomo. Per qualche motivo, questo posto sembrava diverso dagli altri 32 Inferni. Non c’era nessuna necropoli, nessuna bestia Estranea, nessun fuoco d’anima. Non c’erano nemmeno sigilli o incantesimi restrittivi. Era come se l’Eccelso Nove Sigilli non avesse lasciato alcuna misura di contenimento lì.


L’uomo dall’abito verde sulla montagna sembrava molto strano a Meng Hao. Era ovviamente un clone, eppure il suo livello di coltivazione era indecifrabile. In un momento sembrava ribollire piena di furia senza fine e in quello successivo sembrava calmo e pacifico.


Il giovane uomo alzò lo sguardo su Meng Hao, e i suoi occhi rivelarono una luce antica. "Così sei finalmente arrivato… Ti stavo aspettando da molto, molto tempo…"

