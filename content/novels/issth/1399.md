---
weight: 1399
title: Capitolo 1399 - La Farfalla Spicca il Volo!
pubDate: 2026-01-29T08:42:42.798Z
tags:
    - issth
---


Capitolo sponsorizzato, ringraziamo M!
8 capitoli in coda (M),
0/1 sponsorizzazioni 1 euro a capitolo,
-Schadenfreude


Shui Dongliu si autodistrusse per bloccare la via al nemico, tutto pur di guadagnare un solo attimo per la farfalla, per aiutare Meng Hao a condurre con successo il regno alla sopravvivenza. Quanto alle sue scelte e azioni, nessuno poteva giudicare se fossero state completamente giuste o sbagliate, o se nel grande schema delle cose avesse fatto bene o male.


Ormai rimanevano solo i loro pensieri ed emozioni contrastanti.


Tutti rimasero lì in silenzio mentre la farfalla si lanciava nella Vastità.


Meng Hao era ancora privo di sensi, come lo era stato fin dai momenti finali nel tunnel. Non poteva stare nel mondo che esisteva all'interno della farfalla. Quando gli altri cercarono di portarlo dentro, la farfalla cominciò a tremare come se stesse per disperdersi. Perciò, furono costretti a lasciarlo fuori, sul corpo stesso della farfalla.


Sogno del Mare, Ksitigarbha e tutti gli altri rimasero nelle sue vicinanze come Protettori del Dharma. C'erano altre due figure vicino a lui, una coppia daoista. Non erano altri che Fang Xiufeng e Meng Li.


Non sembravano affatto incorporei. Erano solidi come se fossero reali, e sedevano accanto a Meng Hao, guardandolo dolcemente. Ai loro occhi, Meng Hao sarebbe sempre stato il loro bambino.


"Hao’er, non siamo andati via. Svegliati e potrai vederci..."


"Hao’er..."


Gli altri intorno a Meng Hao guardavano i suoi genitori con espressioni di profondo rispetto. Anche l'Eccelsa Sogno del Mare aveva giunto le mani e fatto un profondo inchino quando erano apparsi.


Tutti sapevano che la farfalla stessa apparteneva al clan Fang, e che le due anime che spingevano le ali erano proprio loro due.


Erano rinati in una nuova, eterna forma di vita.


La farfalla batteva ancora le ali, portando il suo gruppo di vagabondi senza casa nella Vastità.


Dietro di loro c'era il Continente del Dio Immortale, che dava loro la caccia a massima velocità, avvicinandosi sempre di più. In una direzione diversa, nella Vastità, c'era un'altra massa di terra, mortalmente silenziosa, trainata da diverse enormi farfalle. Quella massa di terra stava attualmente cambiando rotta per dirigersi verso Meng Hao.


*


Meng Hao stava sognando. In quel sogno, era circondato da un'infinità di fulmini e tuoni. Sentiva risate e pianti assordanti. Mentre le saette si abbattevano intorno a lui, si potevano vedere vene nere serpeggiare sul suo corpo. Qualcos'altro era visibile, un simbolo distinto.


Una magia della maledizione!


Una magia della maledizione della Lega dei Sigillatori del Demone!


Meng Hao aveva già padroneggiato tutte la maledizioni a parte la prima e l’ultima. Ora, era circondato da fulmini che apparentemente provenivano dalla prima maledizione di Shui Dongliu, che era in procinto di fondersi in lui, permettendogli di ottenere l'illuminazione sulla maledizione del primo Sigillatore di Demoni, la maledizione dell’Inizio e della Fine!


Tutti gli esseri viventi erano influenzati dalla causa e dall'effetto del Karma, dalla vita e dalla morte. Ogni cosa aveva un inizio e una fine!


Meng Hao era circondato anche da un vasto mare, simile ad una base di coltivazione, che riempiva il suo mondo con onde dirompenti che poteva assorbire.


La sua coltivazione aumentava incessantemente, e la sua mente si stava riempiendo di innumerevoli arti daoiste sconvolgenti.


Era difficile dire quanto tempo fosse passato prima che i fulmini all'interno di quel mondo si affievolissero. Quando finalmente accadde, Meng Hao chiuse gli occhi e sprofondò nelle profondità del mare della coltivazione. All'interno di quelle profondità c'erano nove minuscole montagne, tra le quali c'erano otto mari che rimanevano distinti dall’oceano di coltivazione.


Meng Hao si sedette a gambe incrociate in mezzo alle nove montagne e agli otto mari, con gli occhi chiusi in meditazione. Sembrava cercare l'illuminazione; il suo volto occasionalmente fremeva per la lotta, a volte mostrava un’espressione vuota e confusa, in altri momenti era raggiante di gioia. C'erano cambiamenti costanti, e allo stesso tempo, il mare intorno a lui si stava gradualmente riducendo.


Le nove montagne e gli otto mari circostanti sembravano connettersi a Meng Hao in qualche modo misterioso, e persino tremavano in sintonia con il suo battito cardiaco.


Otto simboli complessi apparvero gradualmente sulla sua fronte. L'ultimo di quei simboli si era manifestato solo per metà e stava ancora crescendo. Erano le maledizioni di Meng Hao. Quando quell'ultimo simbolo si fosse completato, Meng Hao avrebbe potuto usare tutte e otto le generazioni di magie delle maledizioni!


Gli altri simboli emanavano tutti vari livelli di aura dell'Essenza, come se potessero esplodere di potere da un momento all'altro.


Intorno a Meng Hao c'erano 33 Lanterne dell'Anima, di cui diciotto bruciavano e quindici erano spente. Delle diciotto Lanterne dell'Anima accese, una era quella Primaria; se fosse stata distrutta, avrebbe provocato la morte di Meng Hao!


All'improvviso, una delle diciotto Lanterne dell'Anima si spense.


Con il passare del tempo, se ne spensero altre. Ogni volta che accadeva, del fumo nero si levava e si riversava nel corpo di Meng Hao.


La sua coltivazione, la sua aura e la sua costituzione stavano sperimentando tutte una crescita incredibile!


La fortuna di Shui Dongliu stava agendo come previsto: stava trasformando Meng Hao in un esperto perfetto di massimo livello!


Sebbene il processo fosse un po' lento, e forse sarebbe durato a lungo, non si sarebbe fermato!


Allo stesso tempo, il Continente del Dio Immortale si stava avvicinando alla farfalla. Lì, l'Eccelsa Sogno del Mare guardò Meng Hao a lungo, e alla fine prese una decisione.


Si alzò in piedi, guardò la Vastità con un'espressione triste, e poi mormorò sommessamente: "Tutti di quella generazione... se ne sono andati. Ora, tocca a me, la più inutile di tutti.”


"Sento il Regno dei Diavoli davanti a noi, e il Regno del Dio Immortale che ci insegue.”


"Sono la più buona a nulla tra gli Eccelsi. La mia coltivazione non è sufficiente e le mie capacità strategiche sono carenti. Sono stata in grado di fare molto, molto poco..." Rimase lì in silenzio per un momento.


"Ho guardato il Regno di Montagna e Mare venire distrutto, e l’ho vista apparire. Ho guardato la farfalla librarsi nel cielo stellato e ora vedo il nemico che ci insegue. Cos'altro posso fare...?”


"Ho vissuto a lungo, eppure, sono ancora inutile. L'unica cosa che ho mai avuto era il mio piano con la Schiera. Bene, ora è il momento di realizzare il mio scopo con quel piano!”


"La speranza del Regno di Montagna e Mare risiede, non in me, ma in lui." Girò la testa per guardare Meng Hao privo di sensi. Poi, i suoi occhi guizzarono di determinazione, e tese la mano e indicò una delle ali della farfalla.


Il gesto fece sì che due persone scomparissero all'interno del mondo dell'ala della farfalla. Erano gli unici due coltivatori della Schiera rimasti oltre a Meng Hao, e un momento dopo, riapparvero davanti a Sogno del Mare.


Uno di loro era il coltivatore della Schiera della Prima Montagna, Dao Celeste! L'altro era il coltivatore della Schiera della Settima Montagna, Yuwen Jian!


Non si erano ancora ripresi dalle ferite riportate nella guerra, ma non appena apparvero e si resero conto di dove si trovavano, guardarono Meng Hao, e poi giunsero le mani e s'inchinarono all'Eccelsa Sogno del Mare.


Li guardò in silenzio per un momento, poi disse sommessamente: "Siete pronti?"


Dao Celeste e Yuwen Jian mostrarono sguardi determinati mentre annuivano con decisione. Avevano già perso tutto. Le loro case. I loro clan. Erano rimasti pochi dei loro amici. Tutto ciò che restava veramente nei loro cuori era un odio palpitante.


"Bene allora," continuò Sogno del Mare, "è il momento di eseguire la missione della Schiera... Ho lavorato a questo piano per molti, molti anni, l'unica strategia che abbia mai ideato. Tra un momento, scatenerò un'arte della reincarnazione, che sarà alimentata dalle vostre forze vitali. Manderò uno di voi al Continente del Dio Immortale, e l'altro al Regno dei Diavoli!


"Lì, sarete come semi piantati per rovesciare il nemico. I vostri futuri saranno tetri, e potreste persino morire nel processo. È ancora più probabile che il mio piano non abbia alcuna speranza di riuscita, e che non sarete in grado di fare nulla per abbattere quelle due grandi potenze."


Sogno del Mare chiuse gli occhi e mormorò a sé stessa: "Tuttavia... vale ancora la pena provare." Detto ciò, i suoi occhi brillarono; lentamente tese la mano destra e toccò la fronte di Yuwen Jian. Il suo corpo cominciò a tremare, e il marchio della Schiera sulla sua fronte irradiò luce scintillante che gli si riversò intorno. Coprì gradualmente il suo intero corpo fino a che Yuwen Jian... non si trasformò in cenere!


Poi scomparve!


Il filo della sua anima che rimase fu sospinto per mezzo dell'Essenza della forza vitale dell'Eccelsa Sogno del Mare nella Vastità. Lì, avrebbe cercato un percorso verso la reincarnazione, un modo... per trovare la sua strada nel vuoto verso il regno dei Diavoli.


"Lascia che i miei ricordi ti guidino. Lascia che la mia forza vitale sia il tuo cammino. Prendi il potere dalla mia coltivazione per entrare nel ciclo della reincarnazione. Io... ho fatto parte della grande catastrofe che ha colpito il Reame Immortale degli Eccelsi. Allora, sono riuscita a lasciare un segno nel Regno dei Diavoli... Va', coltivatore della Schiera!"


Riecheggiarono rimbombi mentre l'anima di Yuwen Jian svaniva nella Vastità, seguendo uno strano percorso per entrare nel ciclo di reincarnazione del Regno dei Diavoli. Era una tecnica magica indescrivibile. Tuttavia, era veramente l'unico piano dell'Eccelsa Sogno del Mare. Persino il complotto del Reame del Vortice del Vento era stato opera di Shui Dongliu, e non era stata lei a portarlo a termine.


Gli occhi di Dao Celeste guizzarono di luce brillante. Poi, fece un respiro profondo e chiuse gli occhi.


Quasi nello stesso momento, il marchio della Schiera sulla sua fronte cominciò a brillare, circondando il suo corpo di luce. Poi, scomparve dalla farfalla.


Dopo aver finito tutto questo, l'Eccelsa Sogno del Mare tossì una boccata di sangue e sembrò appassire. Aveva già bruciato la sua forza vitale nella lotta per il Regno di Montagna e Mare, e aveva realizzato il suo piano solo sacrificando parte della sua Essenza. Ora, sembrava una lampada a olio sul punto di spegnersi.


"Finalmente, tocca a me.” Sorridendo, agitò la manica e fece un passo avanti per apparire nella Vastità, fuori dalla superficie della farfalla. Lì, allargò entrambe le braccia, facendo sì che riecheggiassero rimbombi dal suo corpo. Allo stesso tempo, un fuoco invisibile cominciò a consumarla.


Non mostrò la minima esitazione. Sapeva che la sua anima si sarebbe dispersa, che non sarebbe entrata nel ciclo della reincarnazione, e che il fondamento del suo Dao sarebbe stato distrutto. Ciononostante, prese ogni frammento di potere che aveva, ogni briciolo di forza vitale, e lo bruciò velocemente e intensamente.


In quel momento, sembrò tornare giovane. Il suo corpo tremò mentre emanava scioccanti fluttuazioni e trasformandosi in un vortice distruttivo.


Non stava scegliendo di autodetonarsi. Invece, stava bruciando tutta la sua coltivazione rimanente per diventare senso divino che si diffondeva in tutte le direzioni!


Si stava sacrificando per trovare una direzione per il Regno di Montagna e Mare e la farfalla, una direzione che avrebbe garantito sicurezza per le generazioni future!


Era un’Eccelsa, ora e per sempre!


Forse non aveva una coltivazione suprema e forse non era la più capace. Ma il sole, la luna e tutti i Cieli potevano testimoniare che il suo cuore apparteneva al Regno di Montagna e Mare!


Risuonò un rombo mentre il suo senso divino si diffondeva, sostenuto dalla combustione della sua coltivazione e forza vitale. Si diffondeva nella Vastità, cercando ovunque la benché minima possibilità di sopravvivenza per il Regno di Montagna e Mare.


Poteva sentire l'avvicinarsi del Continente del Dio Immortale e del Regno dei Diavoli. Mentre il suo senso divino continuava a diffondersi incessantemente, il suo corpo appassiva rapidamente. Alla fine, cominciò a cadere a pezzi. Le sue gambe si trasformarono in granelli di luce che cominciarono a dissiparsi.


Eppure, non si arrese. Tutto per trovare speranza per il Regno di Montagna e Mare...

