---
weight: 14150
title: Capitolo 1415 - [ ]
pubDate: 2026-02-28T18:40:24.691Z
tags:
    - issth
---


Capitolo regolare (riprendo a tradurre gli sponsorizzati da domani),
2 capitoli in coda (2 Francesca),
0/1 sponsorizzazioni 1 euro a capitolo,
-Schadenfreude


La volta celeste che si stendeva sopra il mezzo pianeta tremò mentre l'energia sconfinata del mondo si riversava nell'enorme calderone. Tutti e sette i patriarchi, incluso quello con l’abito color oro e viola, stavano mostrando espressioni estremamente scontente. Inutile persino menzionare lo spreco della loro energia avvenuto negli ultimi tre mesi. Avevano gettato praticamente tutte le piante medicinali che possedevano nel calderone, eppure il cadavere di Meng Hao... non si era ancora completamente ripreso.


"Un abisso! Quello nel calderone non è un cadavere, è un pozzo senza fondo!" I loro cuori dolevano, eppure il maestro della setta, ovunque fosse nelle profondità della terra, non aveva detto una sola parola al riguardo, quindi sarebbe stato sconveniente per loro fermarsi. Sopportando l’amarezza, continuarono.


Meng Hao, d'altra parte, era più entusiasta che mai. Era come un pesce tornato nell'acqua, le sue ferite completamente guarite, le instabilità annullate.


Eppure, non poteva proprio sopportare di lasciare che così tanta energia del cielo e della terra andasse sprecata, per non parlare di tutte le leggendarie piante medicinali che si erano estinte nel Regno di Montagna e Mare. Era in uno stato costante di rimodellamento; il suo corpo si rafforzava e la sua coltivazione aumentava.


La lampada di bronzo ardeva luminosa come non mai mentre assorbiva l'energia del mondo, e i materiali preziosi e di valore. Mentre diventava più forte, a sua volta aiutava Meng Hao a crescere, provocando in lui incredibili trasformazioni mentre si rafforzava.


Mentre il processo continuava, il fisico di Meng Hao diventava sempre più adatto... a funzionare da contenitore per la lampada di bronzo!


Prima, il suo corpo era stato più adatto alle 33 Lampade dell'Anima, ma ora si stava trasformando in un modo che gli avrebbe permesso di impugnare il potere di quell'unica lampada di bronzo!


Quel processo di ricostruzione richiedeva che i suoi passaggi del qi fossero scomposti e poi ricostruiti. La luce della lampada di bronzo forgiava nuovi passaggi del qi, che si diffondevano per riempirlo. Nuovi vasi sanguigni si estendevano e il suo flusso sanguigno si potenziava. Ogni parte di lui ne fu influenzata, finché il suo corpo non iniziò a risplendere come una gemma preziosa!


Iniziò perfino ad emanare una certa sensazione antica, come se il corpo di Meng Hao fosse diventato una pietra preziosa e di valore dei tempi antichi. Sembrò venire riempito da un Dao caotico, primordiale, permeando ogni aspetto della sua carne e del suo sangue, e vorticando attorno a lui.


Il suo corpo sembrava più antico, la sua aura più primordiale, e allo stesso tempo, pareva più giovane!


Proprio mentre Meng Hao veniva trasformato dalla lampada di bronzo, qualcosa stava accadendo nelle terre sottostanti del mezzo pianeta. Lì si poteva vedere un mare cremisi.


Non era sangue, ma potere condensato del fuoco elementale. Dentro di esso c'era un enorme guscio di tartaruga, sul quale era seduto a gambe incrociate un vecchio.


Il guscio di tartaruga era come un sigillo che apparentemente stava sopprimendo qualcosa che esisteva sotto il mare di fuoco cremisi. Le fiamme ribollivano e occasionali raggi di luce filtravano dal basso, come se l’entità bloccata sotto stesse tentando di liberarsi.


Il vecchio era pallido mentre impiegava ogni possibile sforzo per mantenere la soppressione del sigillo. A causa dell'intensità del suo lavoro, non era in grado di percepire cosa stesse accadendo nel mondo esterno.


Non aveva idea di cosa fosse successo di recente. La reliquia ancestrale sotto il mare di fiamme era diventata molto più attiva rispetto al passato. In precedenza, ogni tanto si animava, ma eventi simili duravano solo pochi giorni.


Questa volta però era rimasta attiva per diversi mesi!


Lassù, Meng Hao continuava il processo di assorbimento. L'aura antica intorno a lui diventava più prominente e faceva rimbombare il cielo stellato sopra di lui con tale intensità che le fluttuazioni si diffondevano nel resto del pianeta della Vastità!


I cieli tremavano e le nuvole si agitavano. Da lontano, sembrava persino che uno strato di vortici distorti incombesse sopra il mondo!


Il duo Yun Shan e Yun Feng non potevano vederlo, ma se avessero potuto, il fratello probabilmente si sarebbe ricordato di ciò che aveva visto sulla navetta volante!


L'unica differenza era che la navetta volante era piccola, mentre il pianeta della Vastità era... enorme!


Durante questo periodo di tempo, i coltivatori in visita in questo mondo non potevano fare a meno di percepire che stava accadendo qualcosa di strano. In particolare negli ultimi quindici giorni, quando erano apparsi i vortici distorti fuori dal pianeta. Chiunque si avvicinasse scopriva che il proprio corpo sarebbe appassito rapidamente. Quel fenomeno terrificante assicurava che poche persone osassero avvicinarsi a loro.


Persino la nebbia della Vastità nell'area sembrava essere stata influenzata e iniziò a fluire incessantemente. Alla fine, l'effetto si estese ancora più lontano. Se fosse stato possibile guardare giù verso la Vastità da molto in alto, allora il pianeta sarebbe sembrato proprio un buco nero.


Quel buco nero era circondato da un vortice che vorticava lentamente e influenzava l'intera area circostante, diventando sempre più grande col passare del tempo!


Nella Vastità ora tremavano innumerevoli entità bizzarre. Quando volgevano lo sguardo in direzione del pianeta della Vastità, potevano percepire che qualcosa di terrificante si stava lentamente risvegliando lì!


Il tempo passò. Due mesi dopo, i sette Eccelsi a 9-Essenze erano sull'orlo di perdere le staffe. Avevano scatenato completamente le loro coltivazioni e avevano consumato praticamente ogni materiale prezioso che possedevano. Ora erano vuoti e prosciugati, eppure il corpo di Meng Hao nel calderone era ancora avvizzito, anche se sembrava fosse migliorato leggermente.


"Dannazione, cos'è questa cosa? Come può questo cadavere assorbire così tanti tesori!"


"Erano tutte risorse estremamente preziose. Com’è possibile!?!?"


"A questo punto, non serve lamentarsi. Abbiamo bisogno di un grande impulso di energia per guarirlo. Altrimenti sarà stato solo un enorme spreco!" I sette Eccelsi digrignarono i denti impotenti. Come diceva il proverbio, una volta che si cavalcava una tigre, era difficile scendere. Estrassero tavolette di giada e inviarono vari messaggi.
Presto, numerosi raggi di luce apparvero dalle aree principali della setta mentre i coltivatori portavano più materiali preziosi da riversare nell'enorme calderone.


"Questo è un Germoglio Foglia di Drago... Ne abbiamo solo 350 grammi in tutta la setta!"


"Perché hai portato qui questa Pigna di Pino Divino? È... è... va bene, d'accordo!" I sette Eccelsi sentirono i loro cuori stringersi dal dolore; erano bastati poco più di sei mesi perché i materiali preziosi che avevano trascorso innumerevoli anni a raccogliere per la setta scomparissero nel calderone.


Il calderone vibrava e dentro, il corpo di Meng Hao si stava effettivamente riprendendo dal suo stato avvizzito. Tuttavia, stava continuamente sopprimendo questi effetti. In qualche modo, anche lui stesso sentiva molta pressione.


Il suo fisico stava diventando più forte e la sua coltivazione aumentava. Gradualmente, tutto cominciò a stabilizzarsi. Tra i materiali preziosi c'erano alcuni oggetti che potevano essere classificate come Essenze di tutti gli esseri viventi. Quando questi elementi si fusero nella fronte di Meng Hao, i marchi delle maledizioni si riempirono gradualmente di più potere dell'Essenza.


Il suo corpo veniva completamente rimodellato, completamente trasformato!


Sorpreso, Meng Hao emise un sospiro. "Non posso andare avanti così ancora a lungo... Sono pazzi! Stanno gettando così tanta roba che nemmeno la lampada di bronzo riesce ad assorbirla abbastanza velocemente."


Passò altro tempo, quindici giorni. Fuori dal calderone, i cuori dei sette Eccelsi ardevano di di furia. Attinsero ancora una volta alle risorse della setta della Vastità. A questo punto, l'energia del mondo nel cielo stellato mostrava segni di rinsecchimento. I sette Eccelsi non potevano più sopportarlo.


"Dannazione! Mi arrendo! Trascinerò fuori quel cadavere e lo aprirò per scoprire cosa sta succedendo!"


"Questo non è un coltivatore, e di certo non è Meng Hao! Ho indagato su Meng Hao prima, ed è un coltivatore. Quello che abbiamo qui è una bestia divoratrice!"


"Ci rinuncio!!" I sette Eccelsi non poterono più trattenere la loro rabbia e si lanciarono verso l'enorme calderone. Prima che potessero avvicinarsi, però, il calderone stesso iniziò a emanare fragorosi rimbombi. L'energia del mondo smise di scorrere verso di esso e il liquido medicinale improvvisamente si fermò completamente.


Poi, Meng Hao si alzò lentamente dall'interno del calderone tremante, per librarsi a mezz'aria. Emanava una pressione sconvolgente che riempiva l'intero pianeta e si diffondeva ancora oltre, facendo lampeggiare il cielo stellato sopra il pianeta della Vastità di strani colori.


Fu in quel momento che le distorsioni che circondavano il mondo si diffusero in lungo e in largo. Risuonarono rimbombi mentre la nebbia nel vortice sconfinato veniva influenzata in numerose regioni.


Innumerevoli esseri viventi gridarono e cominciarono a tremare mentre sguardi di terrore si diffondevano sui loro volti. Certe entità antiche che nemmeno la Setta della Vastità avrebbe osato provocare si risvegliarono con sguardi stupiti.


"Fisico del Dao... della Vastità...."


Fragori riempirono l'intera Vastità, mentre veniva riempita da un vortice gigantesco e indescrivibile. Diverse aure sconvolgenti sorsero dal continente del Dio Immortale, che guardarono in lontananza con solennità e stupore.


La stessa cosa accadde nel regno dei Diavoli, in cui diversi flussi di senso divino si volsero lontani con incredulità.


Dentro il Vortice della Bara Verde, le ali della farfalla batterono mentre un po' della nebbia della Vastità entrava nel mondo della farfalla e veniva percepita da molte persone.


Sulla cima della montagna più alta, lacrime rigavano le guance di Xu Qing e lei sorrise.


"L'ho appena sentito... Sei là fuori...."


Mentre gli eventi sconvolgenti si svolgevano nella Vastità, Meng Hao fluttuava sopra il mezzo pianeta all’interno del mondo della Vastità, centro dell'attenzione tra i discepoli circostanti della setta.


Emanava un aroma fragrante e il suo corpo sembrava davvero plasmato da gemme preziose. I suoi lineamenti erano gli stessi, ma in termini di aspetto generale, era completamente diverso.


Chiunque lo guardasse ne sarebbe stato scosso, come se avesse appena posato gli occhi sul tesoro più perfetto esistente!


Quanto ai sette Eccelsi a 9-Essenze, si fecero avanti, i loro occhi che splendevano con una luce strana mentre esaminavano Meng Hao.



