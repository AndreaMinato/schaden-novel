---
weight: 1420
title: Capitolo 142 - La Setta del Setaccio Nero
pubDate: 2025-03-17T11:17:34.785Z
tags:
    - issth
---


Il corpo di Meng Hao tremò nella nebbia e i suoi occhi si illuminarono di un intenso bagliore. Anche il suo respiro accelerò. La sua base di Coltivazione vorticò rapida, facendo ribollire la nebbia.


Meng Hao non notò nulla di tutto ciò. Aveva lo sguardo fisso sull'Elisir della Coltivazione Cosmetica e su qualcosa che vi era inciso sopra: una montagna.


La montagna era stata ovviamente incisa a mano, non usando la magia. Non era una tipologia famosa di elisir medicinale. Era ordinaria. L'incisione aveva solo un valore sentimentale...


La montagna era qualcosa che le persone esterne alla Setta dell'Affidabilità non avrebbero riconosciuto: era la Montagna Est della Setta dell'Affidabilità!


Il profilo della montagna era ben vivido nei ricordi di Meng Hao, che la riconobbe immediatamente.


Chi avrebbe potuto incidere l'immagine di una montagna su un Elisir della Coltivazione Cosmetica che poi sarebbe apparso nello Stato dei Cieli Tersi? Un'immagine vivida apparve nei pensieri di Meng Hao.


Era una bella e fredda donna, avvolta in vesti bianche. Aveva portato Meng Hao nel mondo della Coltivazione. Al chiarore della luna si era voltata per guardarlo... Xu Qing.


La Sorella Anziana Xu.


Meng Hao non poteva provare che quell'Elisir della Coltivazione Cosmetica fosse quello che le aveva donato, ma il suo intuito gli diceva che era lo stesso.


Tenne l'elisir sulla mano, chiudendole lentamente le dita intorno. Si sedette in silenzio. Sotto l'ampio cappello di bambù, sul suo volto, infuriava la tempesta.


"Se non ha mai usato l'elisir e l'ha portato con sé nella Setta del Setaccio Nero, allora... perché ora è qui? Cosa le è successo nella Setta del Setaccio Nero? Questa è una riproduzione della Montagna Est. Sente la mancanza della Setta dell'Affidabilità... o forse di qualcuno...?


Che cosa significa quest'immagine della Montagna Est? Ha dato l'elisir a qualcuno? O l'ha venduto? La persona con cui ho interagito finora non poteva essere lei".


Aprì la mano e riportò lo sguardo sull'incisione sulla superficie dell'elisir. Dentro di sé, sentì crescere un desiderio bruciante di rivedere la Sorella Xu. Nel profondo, aveva già la risposta alla sua domanda.


"Sorella Anziana Xu..." Uno sguardo affilato gli apparve negli occhi, mentre prendeva un respiro profondo. L'elisir testimoniava che, se la donna non lo aveva venduto o regalato, l'unica altra possibilità era...


Sentì una stilettata di dolore nel petto e la vista gli si offuscò. Nella sua mente comparve l'immagine di lei di tanti anni prima. Così tanto tempo prima. Lentamente ripose l'elisir nella sua Borsa del Cosmo.


"La Setta del Setaccio Nero... E poi c'è questo Classico del Tempo..." Lentamente, Meng Hao sollevò il capo, fissando le luci brillanti davanti a lui. Non poteva attaccare quel luogo, non sapeva che cosa sarebbe successo se avesse fatto qualche mossa azzardata. Non voleva sfoltire l'erba e spaventare i serpenti, rischiando di mettere in allerta il suo nemico.


Ci pensò su ancora per un po', poi i suoi occhi brillarono di determinazione. Aveva preso una decisione: sarebbe andato alla Setta del Setaccio Nero.


Meng Hao non era più dell'umore per partecipare alla riunione segreta. Continuò a concentrarsi sull'immagine della Sorella Xu di tutti quegli anni prima. Quando finalmente la riunione terminò, si lasciò sfuggire un leggero sospiro. La nebbia che lo circondava si dissipò. Il vecchio Qingshan fece un cenno al gruppo, agitando la mano. Poi si voltò e se ne andò. Coloro che erano rimasti nel padiglione non persero tempo in chiacchiere. Uno alla volta scomparvero, venendo teletrasportati lontano. Questi erano i metodi che rendevano sempre più popolare l'Alleanza degli Scambi Segreti.


Quando Meng Hao riapparve, si trovò davanti al cancello di un'altra casa della città.


Era circa a metà strada dal luogo da cui aveva seguito Lu Tao. Meng Hao era ormai certo che il palazzo in cui era stato non si trovasse in città. Il luogo in cui aveva seguito Lu Tao era solamente un ingresso.


Si avviò lungo la strada illuminata dalla luna, sollevando lo sguardo verso il cielo. La sua ombra, distorta e solitaria, si allungò sul terreno, desolata.


La luna nel cielo era la stessa, era il luogo ad essere diverso. Sembrava che fossero passati anni dal giorno precedente. Se si guardava indietro, gli pareva di non avere alcun luogo che potesse chiamare casa.


Sospirò e proseguì lungo la strada.


Continuò a camminare finché non sorse il sole e poi finché non si allontanò dalla città dei Coltivatori. Alla fine, si trasformò in un fascio prismatico e si diresse verso la Setta del Setaccio Nero, attraverso lo Stato dei Cieli Tersi.


Parecchi giorni dopo.


La Setta del Setaccio Nero si trovava nella parte orientale dello Stato dei Cieli Tersi, nel mezzo delle Centomila Montagne. Il cancello principale era immenso e imponente. La sua maestosità avrebbe suscitato del timore reverenziale in qualunque Coltivatore che vi avesse posato lo sguardo.


Le Centomila Montagne lì intorno coprivano le novantanove montagne che si trovavano al centro e sopra le quali fluttuava un'enorme montagna, capovolta per creare qualcosa che era quasi un continente. Sotto di essa, pendevano dei rami di salice, alcuni lunghi decine di metri, altri centinaia. Le nuvole s'increspavano intorno a quella terra enorme, dandole un aspetto celestiale.


Era coperta di edifici, templi e pagode riccamente decorati. Sotto di essa, le novantanove montagne erano collegate da colorati ponti arcuati. Era indubbiamente magnifico.


Sotto alla montagna fluttuante, dalle rocce frastagliate, l'acqua sgorgava tra mille gorgoglii, rendendo quel luogo di una bellezza indescrivibile. Il suono indistinto delle campane riempì l'aria, donando incredibile serenità.


La cima della montagna sembrava allungarsi fino ai Cieli. Era lì che, da generazioni, esisteva un enorme braciere per l'incenso. Tre enormi bastoncini si ergevano al suo fianco. Sembrava che non potessero mai consumarsi e che la loro fragranza fosse capace di diffondersi per l'eternità. Il fumo s'innalzava nel cielo, tramutandosi in fili simili a rami di salice e poi disperdendosi nel vento.


Era il territorio della Setta del Setaccio Nero.


Infatti, se la Setta del Setaccio Nero l'avesse voluto, avrebbe potuto reclamare la Centomila Montagne circostanti come parte della Setta. Dopotutto era una delle cinque grandi sette del Dominio Meridionale. Le sue Riserve di Dao erano profonde e le sue tecniche antiche di migliaia di anni.


L'energia spirituale era molto densa. Nel territorio delle Centomila Montagne era molto più densa che nelle montagne Spirituali dello Stato di Zhao e ogni singolo monte aveva un'energia spirituale molto più densa di quella della valle nella quale Meng Hao aveva raggiunto la Stabilità della Consistenza.


Questo era vero soprattutto nelle Mille Montagne, nelle quali esisteva un'energia spirituale talmente densa da aver aumentato anche la longevità dei mortali che vi abitavano: respiravano energia spirituale fin dalla nascita e non avevano bisogno di praticare la Coltivazione per aumentare la durata della loro vita.


All'interno delle Cento Montagne era ancora più sbalorditiva.


Un giovane uomo si ergeva fuori dal territorio delle Centomila Montagne. Indossava una tunica nera e il suo viso aveva un'espressione nobile e orgogliosa. "Le Cento Montagne della Setta del Setaccio Nero” disse freddamente “sono il luogo in cui solo i membri della Fazione Interna possono praticare la Coltivazione. Infatti, le Mille Montagne sono molto superiori a molte delle cosiddette Montagne Spirituali del mondo".


Intorno a lui c'erano cinque Coltivatori, che fissavano la Setta del Setaccio Nero. Ognuno di essi indossava abiti diversi ed era palese che provenissero da aree diverse. Uno, che si trovava proprio in mezzo, indossava una tunica da scolaro. Aveva la pelle leggermente scura, ma era colto e raffinato. Altri non era che Meng Hao.


"Le Diecimila Montagne sono per gli ospiti. Comunque il mio consiglio per voi, Compagni Daoisti, è di non inoltrarvi in altre montagne che non siano quelle a voi assegnate". Il giovane sorrise e guardò gli altri cinque. "Ci sono molte belve feroci sigillate in questa zona. Oltretutto, alcune montagne sono usate per scopi speciali e vengono sorvegliate dai discepoli della Fazione Interna. Se entrerete in una di queste aree, potreste non uscirne vivi".


Il giovane sorrise e il suo sguardo li oltrepassò.


"Compagni Daoisti, voi tutti avete risposto alla chiamata della Setta del Setaccio Nero. Ora che siete qui, siete ospiti della Setta. Rimarrete nell'area delle Diecimila Montagne, una persona a montagna. Tutto ciò che vi serve per praticare la Coltivazione è stato preparato per voi. Non appena sarete sulla montagna, un discepolo della Montagna degli Elisir della Setta del Setaccio Nero vi consegnerà un Elisir di Terra del Setaccio.


L'elisir è un dono di benvenuto. Nonostante ciò, io, Zheng, devo ricordarvi che prendere l'elisir, salire sulla montagna e lasciare le vostre impronte significa accettare un accordo. Se vi rimangerete la vostra parola o ve ne andrete in segreto, verrete puniti dalla Setta del Setaccio Nero". Con un sorriso, congiunse le mani e si inchinò.


Lì vicino, cinque discepoli della Fazione Esterna della Setta erano in attesa di riceverli.


"Mi sembra giusto" affermò uno dei cinque Coltivatori, un uomo anziano avvolto in una tunica grigia. Anche gli altri espressero il loro accordo. Meng Hao non disse nulla e lasciò vagare lo sguardo sulle montagne infinite.


"Molto bene allora. Compagni Daoisti, non dovrete attendere troppo prima di iniziare. Anche altri sono già arrivati". Il giovane sorrise e s'inchinò di nuovo.


Nel gruppo composto da cinque persone in cui si trovava Meng Hao c'era anche un uomo dal volto giallastro che chiese improvvisamente: "Quanti Compagni Daoisti allo stadio di Condensazione del Qi sono già arrivati?".


"Senza contare voi, signore e signori, ce ne sono novantasette". Il giovane che faceva Zhen di cognome annuì e poi si voltò, trasformandosi in un fascio di luce che si allontanò velocemente.


"Compagni Daoisti, per favore seguiteci. Vi condurremo alle vostre montagne". I cinque discepoli del gruppo, palesemente appartenenti alla Fazione Esterna, congiunsero le mani e li salutarono rispettosamente, per poi indicare loro la strada.


La persona che guidava Meng Hao era una giovane donna di circa ventisei o ventisette anni, la cui base di Coltivazione era al settimo livello di Condensazione del Qi. Era graziosa e aveva un'aria intelligente.


"Signore, per favore, seguitemi" gli disse con delicatezza. Anche se la sua pelle era piuttosto scura, era colto e raffinato. Aveva un'aria da accademico per nulla comune tra i Coltivatori. Per questo, la giovane gli riservò ben più di un'occhiata.


Ciò che più l'attraeva erano i suoi occhi limpidi, nel profondo dei quali sembrava luccicare del potere Demoniaco. Era giovane e impressionabile e per questo bastava un singolo sguardo di Meng Hao per farla arrossire.


"Signore..." iniziò, abbassando il capo.


"Continua" le disse lui, con un sorriso leggero. Guardarla gli faceva tornare in mente la Setta dell'Affidabilità e Xu Qing. Spostò lo sguardo sulle infinite montagne della Setta del Setaccio Nero e i suoi occhi brillarono di determinazione.


La giovane condusse Meng Hao verso un'alta montagna verde smeraldo. Sulla cima c'erano un'abitazione e un cortile. Le piante rampicanti avvolgevano qualunque cosa e un sentiero calcareo s'inerpicava su per la montagna. Il vento soffiò, facendo vorticare il potere spirituale. Un tale spettacolo avrebbe risollevato lo spirito a chiunque.


Dopo aver raggiunto il cortile, Meng Hao estrasse un ornamento per il capo fatto di perle dalla borsa da trasporto che aveva ottenuto dall'uomo il cui cognome era Xu, all'incontro segreto. Lo donò alla giovane e le chiese di lasciarlo solo. Lei se ne andò, rossa in viso, lo sguardo che ritornava su Meng Hao con insistenza. Il cuore le martellava nel petto.


Presto il cielo iniziò a scurirsi. Mentre la notte si avvicinava, tutto taceva. L'unica cosa che si poteva udire era il ronzio degli insetti all'esterno. Meng Hao sedeva a gambe incrociate al secondo piano dell'edificio, in meditazione. Tutto a un tratto, spalancò gli occhi.


Fu in quel momento che il silenzio fu rotto da un grido agghiacciante. Sembrava l'urlo di qualcuno in agonia. Il silenzio venne completamente distrutto mentre l'urlo risuonava nell'aria.
                                


                                



