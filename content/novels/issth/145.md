---
weight: 145
title: Capitolo 145 - Un Antico Sentiero di Montagna
pubDate: 2025-03-17T11:17:34.789Z
tags:
    - issth
---


"Patriarca Setaccio Viola!"


"Non avrei mai immaginato che colui che ci avrebbe guidato potesse essere l'eccentrico Patriarca Setaccio Viola della Setta del Setaccio Nero. È alla fase dell'Anima Nascente. Dicono che la sua aura letale sia incredibile! Anni fa, mentre stava formando la sua Anima Nascente, bastava il nome a scuotere il Dominio Meridionale. Una volta ha spazzato via tre Sette in una sola notte!"


"Secondo le voci, la Setta del Setaccio Nero è già entrata cinque volte in quella zona pericolosa. Ogni volta hanno lasciato delle persone di guardia. Oggi è la sesta volta, eppure guardate quante persone hanno radunato! Questa Setta è così potente! Nessun dubbio che sia una delle cinque grandi Sette del Dominio Meridionale!"


Meng Hao sentì le chiacchiere intorno a lui e sentì anche l'incredibile pressione emanata dall'anziano con la tunica viola. Ma il suo sguardo si concentrava sull'enorme bussola Feng Shui di novemila metri di diametro che volava verso di loro. Sopra di essa, in mezzo ad altre centinaia di Coltivatori, c'era una donna.


Indossava una tunica nera e il suo volto era pallido, quasi esangue. A causa di ciò il suo aspetto già freddo era quasi glaciale. Eppure... guardandola, Meng Hao sentì che, in verità, stava soltanto proteggendo il suo fragile cuore.


"Sorella Anziana Xu..." mormorò guardandola. Finalmente si sentiva un po’ più a suo agio. Ora non erano così lontani l'uno dall'altra. Eppure, nonostante fossero così vicini, erano ancora in due mondi diversi...


Fu in quel momento che Meng Hao si accigliò. Notò che in piedi accanto alla Sorella Xu c'era una donna carina dall'aspetto civettuolo e un'espressione di scherno. Sembrava che stesse criticando Xu, che abbassò il capo come se non osasse aprire bocca. Il suo volto si fece ancora più pallido.


Un bagliore gelido attraversò gli occhi di Meng Hao.


Insieme alla Sorella Anziana Xu, sopra alla gigantesca bussola Feng Shui, c'erano diverse centinaia di discepoli. Avevano diverse basi di Coltivazione, ma era ovvio che fossero discepoli ordinari, non Prescelti della Setta.


Sulla bussola Feng Shui si ergeva anche una gigantesca statua nera come la pece, raffigurante un uomo a petto nudo con delle ali che gli spuntavano sulla schiena.


Ancora più strano era il cappello molto alto posato sulla testa della statua e che sembrava davvero fuori luogo.


Se fosse stato solo questo, non sarebbe stato un grande problema. Ma, dopo un esame più attento grazie al suo straordinario Senso Spirituale, Meng Hao notò che la statua non era del tutto inanimata, respirava!


Ad ogni respiro, risucchiava parte del Qi delle centinaia di discepoli della Setta del Setaccio Nero che la attorniavano.


Gli occhi di Meng Hao si strinsero. Molti dei discepoli sulla bussola Feng Shui sembravano davvero di buon umore, evidentemente non avevano idea di che cosa stesse facendo la statua.


Sulla bussola Feng Shui a dieci lati c'era un giovane elegante e raffinato. Si alzò sorridendo e si rivolse al gruppo di Coltivatori estranei, tra cui si trovava anche Meng Hao: "Compagni Daoisti, immagino che molti di voi mi conoscano già. Sono Xie Jie [1] della Setta del Setaccio Nero".


Meng Hao riconobbe la sua voce come quella di colui che aveva parlato poco prima.


"Penso che parecchi tra i Compagni Daoisti abbiano delle ipotesi sul nostro viaggio di oggi" disse sorridendo. "Vi spiegherò di più strada facendo! Per favore, seguitemi!" La bussola Feng Shui viola su cui si trovava si ingrandì fino a raggiungere un'ampiezza di tremila metri e si avvicinò.


Meng Hao e gli altri Coltivatori allo stadio della Stabilità della Consistenza estranei sembravano riflettere su diverse cose, ma poi, uno alla volta, si alzarono in volo, tramutandosi in fasci di luce e dirigendosi verso la bussola Feng Shui viola.


I Coltivatori erano circa un centinaio e la maggior parte di loro si trovava al principio della Stabilità della Consistenza, come Meng Hao. Ce n'erano diciotto a metà della fase Stabilità della Consistenza, mentre quelli che si trovavano nella fase avanzata erano solo tre.


Di questi tre, uno era l’uomo anziano che era arrivato con Meng Hao. Un altro era un uomo dall'aspetto feroce, avvolto in abiti candidi e dall'aria spettrale. Non aveva la barba e anche il suo pomo d'Adamo era molto piccolo, ma nonostante ciò era circondato da una desolata aura letale.


L'ultima era una donna. I suoi lineamenti erano banali ed era leggermente in sovrappeso, però la sua Coltivazione nella fase avanzata della Stabilità della Consistenza faceva sì che tutti la trattassero con estrema educazione. I tre si unirono a Xie Jie sulla Bussola Feng Shui. Xie Jie usò molto più rispetto nei loro confronti che nei confronti degli altri, facendoli accomodare al suo fianco.


Nel frattempo, Meng Hao si guardò intorno, osservando i Coltivatori allo stadio della Stabilità della Consistenza estranei e si accorse di Lu Tao, in un angolo, insieme alla donna riccamente vestita dell'incontro segreto.


C'era un’altra persona che aveva attirato l'attenzione di Meng Hao. Sembrava essere al principio della Stabilità della Consistenza e girovagava innocuo tra la folla.


All'inizio lo sguardo di Meng Hao passò oltre, ma il suo Qi, difficile da descrivere, lo colpì. Era come il fetore che si spandeva da un corpo in decomposizione.


Nessun altro sembrava essersene accorto, ma, dopo un po', Meng Hao ripensò alle informazioni della Giada del Sigillo del Demone. Ripensò anche al Qi spinoso che aveva avvertito nella Setta del Setaccio Nero.


La bussola Feng Shui iniziò a vibrare sotto ai loro piedi mentre scattava in avanti. Seguita dalle altre bussole Feng Shui della Setta del Setaccio Nero, si trasformò in un fascio di luce colorata mentre fendeva l'aria.


Si diressero verso le Cento Montagne della Setta del Setaccio Nero.


Meng Hao rimase lì in silenzio, immobile. Chiunque lo guardasse, vedeva una base di Coltivazione al principio della Stabilità della Consistenza. Rimase in mezzo a tutti gli altri Coltivatori. A parte Lu Tao, nessun altro sembrò accorgersi di lui. Nemmeno la Sorella Anziana Xu lo notò. Un'espressione amara le oscurava i lineamenti, mentre rifletteva sul suo futuro.


Mentre le bussole Feng Shui si avvicinavano al centro delle Cento Montagne, i fili di fumo che si innalzavano dagli enormi bracieri iniziarono a vorticare nell'aria sopra la Setta. Strato dopo strato, si unirono a formare un gigantesco anello di fumo.


Mentre l'anello di fumo prendeva forma, lo spazio al suo interno iniziò a incresparsi. Meng Hao rimase a guardare mentre la bussola Feng Shui che faceva strada entrava nell'anello per poi sparire. I suoi occhi lampeggiarono mentre la bussola Feng Shui viola entrava nell'anello con lui sopra.


Presto tutte le bussole Feng Shui e i Coltivatori furono entrati e a quel punto l'anello di fumo scomparve e la Setta del Setaccio Nero tornò al suo stato normale. Al di fuori delle Cento Montagne apparve uno scudo. Altri scudi apparvero anche tra le Mille Montagne e le Centomila Montagne. Ora l'intera Setta era sigillata, nessuno poteva entrare o uscire.


Più o meno nello stesso momento in cui la Setta del Setaccio Nero si sigillava, da diversi luoghi, il Senso Divino iniziava a perlustrare lo Stato dei Cieli Tersi. Era il Senso Divino di diverse Sette e Clan del Dominio Meridionale, che veniva a indagare su ciò che stava accadendo nella Setta del Setaccio Nero.


A causa dei diversi accordi che avevano con la Setta del Setaccio Nero non potevano interferire.


Sulla bussola Feng Shui risuonò la voce di Xie Jie: "Compagni Daoisti, non c'è motivo che vi allarmiate. Questo è uno dei tesori più preziosi della Setta del Setaccio Nero, la Fornace Forgiata nei Cieli. Nei tempi antichi vi erano incise delle rune per accedere al vuoto che la trasformarono in un portale per il teletrasporto.


Però temo che nessuno di voi conosca il luogo in cui conduce. Persino io non lo so davvero..." L'accenno al teletrasporto aveva già sollevato una discreta quantità di brusii, ma dopo aver sentito le parole di Xie Jie, tutti tacquero di nuovo.


Meng Hao si guardò intorno con freddezza. Erano circondati da un'oscurità cosparsa da punti di luce simili a stelle. Intorno a loro, tutto era vuoto, senza il benché minimo accenno di luce. Solo il bagliore delle bussole Feng Shui illuminava le persone che si trovavano lì.


Una bussola Feng Shui dopo l'altra continuarono ad avanzare. La maggior parte dei discepoli della Setta del Setaccio Nero era seduta a gambe incrociate in meditazione. Solo il gruppo dei Prescelti sulla bussola Feng Shui viola lasciava vagare lo sguardo nell'oscurità.


Più avanti i tre eccentrici allo stadio di Formazione del Nucleo parevano discutere tra di loro con il pensiero Divino. Poi c'era la persona più potente di tutte, Patriarca Setaccio Viola, che sedeva immobile in meditazione, con gli occhi chiusi.


La Sorella Anziana Xu sedeva in silenzio in mezzo alle diverse centinaia di discepoli della Setta del Setaccio Nero. La statua al centro sembrava stesse per fondersi all'oscurità di quel mondo nero. Per renderla ancora più strana, da essa fuoriuscirono delle immagini spettrali.


Sulla bussola Feng Shui di Xie Jie, uno dei tre Coltivatori allo stadio avanzato della Stabilità della Consistenza, un anziano avvolto in una tunica grigia, si accigliò e disse: "Compagno Daoista Xie, avete detto che siete stato in questo luogo altre volte. Eppure non sapete descrivere dove stiamo andando...?"


Xie Jie esitò per un momento, poi si guardò attorno brevemente. "Beh” rispose “so qualcosa sul sentiero che stiamo percorrendo. Come ha dedotto il Compagno Daoista Tu, questa è la via che i Coltivatori utilizzavano nell'antichità per viaggiare verso le stelle, per raccogliere discendenze Spirituali straniere. è un sentiero tra le Montagne!"


I Coltivatori che lo circondavano lo guardarono attoniti e poi si guardarono intorno, apparentemente tentando di imprimersi ogni dettaglio nella memoria.


"Non è un vero sentiero tra le Montagne" proseguì Xie Jie, notando con soddisfazione le espressioni sbalordite sui volti dei Coltivatori stranieri allo stadio della Stabilità della Consistenza. Solo gli Immortali possono percorrere quel sentiero. Questa è solo una diramazione secondaria come i ruscelli che convergono nella Via Lattea.


Nonostante ciò, è comunque un sentiero che non dovremmo essere in grado di percorrere, ecco perché ci serve il potere della Fornace Forgiata nei Cieli della Setta del Setaccio Nero. Ci protegge mentre percorriamo questa via".


Quindi non era un vero sentiero tra le montagne, ma solo una diramazione.


Nonostante ciò, per accedervi serviva il potere di una grande Setta, una Setta ordinaria non avrebbe potuto farlo.


Lo sguardo di Xie Jie passò in rassegna la folla, soffermandosi su Meng Hao. Si accigliò leggermente, poi disse: "Ah, voi dovete essere il Compagno Daoista Meng. per favore, venite a sedervi qui". In realtà aveva notato Meng Hao molto prima. Prima di partire quella mattina, i tre Patriarchi allo stadio della Formazione del Nucleo l'avevano incaricato personalmente di tenere d'occhio Meng Hao.


Non sapeva perché e non capiva come mai i tre Patriarchi allo stadio della Formazione del nucleo prestassero così tanta attenzione a un insignificante Coltivatore straniero al principio della Stabilità della Consistenza. Sorrise a Meng Hao, ma non era un sorriso vero. Non provava simpatia nei suoi confronti e l'aveva chiamato solo per seminare zizzania tra gli altri Coltivatori. Forse così avrebbe ottenuto qualche indizio su di lui.


Esattamente come pensava, le sue parole fecero sì che i Coltivatori stranieri si concentrassero su Meng Hao. Molti lo fissarono.


L'espressione di Meng Hao era la stessa di sempre, come se non potesse essere meno interessato. Sapeva che ciò che aveva fatto la notte precedente avrebbe richiamato l'attenzione su di lui. Quindi, all'udire le parole di Xie Jie, annuì impercettibilmente.


"Sto bene qui,” rispose “la mia base di Coltivazione è debole, quindi non sarebbe opportuno che io mi sedessi al fianco di persone così potenti".


Naturalmente i tre eccentrici allo stadio della Formazione del Nucleo che comunicavano con il pensiero Divino si accorsero di tutto. Non si intromisero. Non sapevano con certezza quali straordinarie abilità possedesse Meng Hao. Ecco perché il Capo della Setta del Setaccio Nero aveva dato istruzioni di prestare particolare attenzione a Meng Hao.


Xie Jie sorrise leggermente e sembrava sul punto di aggiungere qualcosa, quando all'improvviso la bussola Feng Shui tremò e si fermò. Il magico bagliore che emetteva si spense.


Le espressioni dei tre eccentrici mutarono. Per la prima volte, l'incredibilmente potente Patriarca Setaccio Viola aprì gli occhi, che brillarono di dignità e cautela.
Una voce arcaica rimbombò nelle menti di tutti i Coltivatori: "Fate silenzio!" Era come se un sigillo intangibile fosse stato posto su di loro, impedendo loro di parlare.
Nella silenziosa oscurità che li circondava, all'improvviso apparve una bellissima luce di cinque colori. Davanti a loro fece la sua comparsa un'enorme medusa, lunga decine di migliaia di metri. I suoi innumerevoli tentacoli ondeggiavano dolcemente e il suo corpo semitrasparente si increspava lento. Il bagliore che emetteva si riflesse negli occhi degli astanti.


All'interno del corpo della medusa, tutti poterono vedere un corpo in decomposizione, che sembrava essere stato mezzo digerito dalla medusa stessa.


NOTE:


1. Il nome di Xie Jie in cinese è  谢杰 xiè jié – Xie è un cognome, e il termine che indica “grazie”. Jie significa “eccezionale” o “eroico”.
                                


                                



