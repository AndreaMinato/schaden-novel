---
weight: 1520
title: Capitolo 152 - Parole al Chiaro di Luna con una Vecchia Amica
pubDate: 2025-03-17T11:17:34.792Z
tags:
    - issth
---


Xu Qing guardò Xue Yuncui mentre le trafiggeva a fondo la testa con la spada. Poi fece un passo indietro, pallida in volto. Xue Yuncui cadde, morta sul colpo, e Xu Qing rimase lì in silenzio.


Meng Hao la guardò e poi si avvicinò a lei. Insieme, i due si sedettero. I rampicanti trascinarono il corpo di Xue Yuncui nel sottosuolo e iniziarono a divorarlo.


La luna era alta nel cielo, e tutto era silenzioso. Nessuno si era accorto delle volute della magia da combattimento; dopotutto, questa Terra Benedetta era un luogo molto esteso.


“Prima volta?” chiese Meng Hao. Le loro ombre si sovrapposero sotto la luce della luna.


Lei rimase in silenzio per qualche istante prima di annuire.


“La prima volta che uccisi qualcuno, il mio cuore ne fu turbato per un po',” disse delicatamente. Mentre la guardava, nella mente riemersero alcune immagini della Setta dell'Affidabilità.


Arrivò una brezza, che ripulì l'aria dal fetore di sangue. I capelli di Xu Qing si alzarono e sfiorarono il volto di Meng Hao. Era difficile dire se avessero avvolto il suo volto o il suo cuore.


“È successo dopo lo scioglimento della Setta?” chiese Xu Qing, voltando la testa per guardarlo. Il volto era pallido, ma per Meng Hao era bellissimo.


Si ricordò della notte di molti anni prima, quando l'aveva riaccompagnata alla Montagna Est. Mentre la guardava allontanarsi, aveva pensato tra sé e sé che non gli sarebbe dispiaciuto sposarla [1].


Era un ricordo di molti anni prima, così tanto tempo fa. Non era semplice determinare se si trattasse solo di noia giovanile.


“In realtà, è successo all'interno della Setta,” disse Meng Hao con un sorriso. Si sentiva rilassato. Questa Terra Benedetta era un luogo pericoloso, ma per qualche ragione si sentiva a suo agio, come se fosse tornato nella Setta dell'Affidabilità, sulla cima della Montagna Est, in piedi al chiaro di luna.


“Eh?” disse Xu Qing, che sembrava sconvolta. Fissò Meng Hao, dimenticando per un attimo di ricoprire di freddezza il suo volto.


Per Meng Hao, il suo sguardo assente era colmo di bellezza. Era molto diversa dall'Anziana Sorella Xu dei suoi ricordi. La freddezza era ineguagliabile; ma lo sguardo insensibile ora la faceva sembrare adorabile.


Meng Hao rise.


“All'improvviso ho come la sensazione di non aver mai compreso come fossi realmente, Sorella,” disse con un sorriso, guardandola. Non era più l'allievo che era stato una volta. Aveva vissuto molte esperienze, ed era cresciuto negli anni, anche in termini di saggezza. Ora era in grado di dire che la freddezza mostrata da Xu Qing era voluta.


Le diede un'occhiata, notando la pelle lattiginosa sotto gli strappi dell’abito. Non era la prima volta che vedeva una donna in una situazione del genere, ma per qualche ragione, quando aveva guardato Chi Yuyan era riuscito a stare calmo. Però nel vedere Xu Qing ora, i suoi occhi furono pervasi da uno sguardo diverso.


Lo sguardo di Xu Qing incontrò quello di Meng Hao per un istante, e poi lei guardò altrove con il cuore che batteva all'impazzata. Divenne rossa in volto, e poi strinse forte gli abiti tra i pugni. Era evidentemente nervosa.


Meng Hao tossì leggermente, poi colpì la sua borsa del Cosmo, creando degli abiti che iniziò ad appoggiare sulle spalle di lei.


Lei non disse nulla, permettendogli di coprirla. Alzò il bellissimo volto per guardare la luna. Mentre il chiaro di luna brillava su di lei, Meng Hao guardò i suoi capelli e i suoi bei lineamenti. Erano così delicati che sembrava che il vento potesse frantumarli.


“Hai ucciso qualcuno nella Setta? Chi?”. Xu Qing cercò di far finta di non aver notato che Meng Hao la stava guardando, ma il rossore divenne più intenso.


“Un discepolo della Fazione Esterna della Setta il cui cognome era Zhao,” disse Meng Hao, ricordando la terribile morte dell'Anziano Fratello Zhao causata dallo specchio di rame. “Voleva prendere la Grotta dell'Immortale che mi avevi donato”.


“Hai del fegato,” disse, voltando il capo e spostando lo sguardo dalla luna a Meng Hao. “Hai davvero ucciso qualcuno all'interno della Setta”. Le parole vennero pronunciate con tono serio, e insieme comparve la solita freddezza. Tuttavia, Meng Hao poté vedere la semplicità elementare oltre la freddezza.


“Beh... veramente non ho ucciso solo una persona”, disse con un leggero colpo di tosse.


“Eh?”. Sorella Xu lo fissò in silenzio ancora una volta per un lungo istante. Era come se lo stesse incontrando per la prima volta. Lo esaminò con attenzione, riflettendo per un attimo. “Quindi ci sei abituato?”. E aggiunse in modo frettoloso: “Quello che voglio dire è, dopo aver ucciso così tante volte, hai smesso di sentire il disagio nel tuo cuore?”


“Parliamo di qualcos'altro,” disse Meng Hao. Aveva capito che lei era molto curiosa riguardo alla questione. Ma non sembrava il massimo per un uomo e una donna stare seduti al chiaro di luna a parlare di uccidere le persone.


“Oh,” disse lei annuendo e guardandolo. La freddezza celava la sua vera personalità, ma d'un tratto non sapeva cosa dire.


“Voglio mostrarti una cosa”. Meng Hao diede un leggero colpo alla borsa del Cosmo, e tra le sue mani comparve l'Elisir della Coltivazione Cosmetica. Con un sorriso, lo porse a Sorella Xu.


Quando lei vide l'elisir, rimase a fissarlo scioccata. Gli occhi erano fissi sull'elisir quando sollevò lentamente le mani e lo prese. Poi li chiuse.


Era impossibile capire che cosa stesse pensando. Dopo un attimo, aprì gli occhi e fissò Meng Hao per molto, molto tempo.


Questa era la terza volta che Meng Hao le dava un Elisir della Coltivazione Cosmetica.


Lo mise via in silenzio, poi delicatamente disse: “Qualche anno fa ho sentito che lo Stato di Zhao... è scomparso”.


Meng Hao sospirò. Poi, proseguì a spiegarle di Patriarca Affidabilità. Lei sedeva lì al chiaro di luna, ascoltando con attenzione. Quando le disse che Patriarca Affidabilità era in realtà un'enorme tartaruga aggressiva, lei rimase a bocca aperta e sul suo volto comparve uno sguardo incredulo. Per Meng Hao, lei era proprio bella. All'improvviso cessò di parlare.


A sua volta, questo portò Xu Qing a guardarlo negli occhi. Quando i loro sguardi si incontrarono, lei si voltò improvvisamente e fissò l'orizzonte, con il cuore che martellava. Stava provando una sensazione strana, e uno strano nervosismo. Provò un'emozione che non conosceva. In tutta onestà, non le importava; un po' le piaceva.


“Ho incontrato Anziano Fratello Chen diverse volte...” disse lei all'improvviso, non sapendo davvero di cosa parlare. “Questo luogo è un'antica Terra Benedetta... Oh, giusto, com'è possibile che la tua base di Coltivazione sia allo stadio della Stabilità della Consistenza?”


Meng Hao la guardò, sul suo volto stava spuntando un sorriso.


“Com'era la situazione con Zhao Shanhe?” chiese dolcemente.


“Lui era un discepolo del Conclave della Setta del Setaccio Nero,” rispose la donna, sul cui volto comparve uno sguardo di disgusto. “Il suo Clan è ben radicato nella Setta. Era spudorato e ripugnante. Nel corso degli ultimi anni, usava gli Elisir per la Stabilità della Consistenza come esca per abusare di molte discepole...”


“Elisir per la Stabilità della Consistenza...”. La guardò per un attimo. Aveva capito che lei aveva completato il cerchio dei nove livelli della Condensazione del Qi. Con un Elisir per la Stabilità della Consistenza, sarebbe riuscita ad arrivare alla meditazione isolata e a raggiungere la Stabilità della Consistenza.


“Quel tipo di elisir è molto prezioso,” disse lei, con uno sguardo cupo sul volto. “È difficile addirittura per i discepoli della Fazione Interna della Setta ottenerne uno. Se ne può acquisire uno solo con il sostegno di qualcuno della vecchia generazione, o se si compiono dei servizi speciali per la Setta. O forse se si ha un talento latente fantastico.


Dopo che Patriarca Zhen mi ha portato nella Setta del Setaccio Nero, mi ha completamente ignorata. Tuttavia, il mio carattere era simile a quello di un Coltivatore alla Formazione del Nucleo della vecchia generazione, quindi lei mi ha accolto come una discepola. Aveva promesso di darmi un Elisir per la Stabilità della Consistenza, ma ha lasciato la setta alcuni anni fa e non vi ha più fatto ritorno. Secondo alcune voci, sarebbe morta...”


Meng Hao colpì la sua borsa del Cosmo. Apparvero all'istante tra le sue mani tre Elisir per la Stabilità della Consistenza. Glieli offrì.


“Io ho alcuni Elisir per la Stabilità della Consistenza”, disse.


Xu Qing fissò i tre elisir senza parole. Era scioccata, non avrebbe mai immaginato che Meng Hao potesse avere un Elisir per la Stabilità della Consistenza, figuriamoci tre. Questi tre elisir avrebbero provocato una rivolta se fossero comparsi nella Setta del Setaccio Nero.


“Questi...”. Il respiro di Xu Qing si fece ancora più affannoso quando vide i simboli incisi sul lato degli elisir. I suoi occhi strabuzzarono. “Questi sono stati creati dal Demone Gran Maestro degli Elisir”.


“Ne ho solo tre. Ma se non fossero sufficienti, allora te ne posso prendere altri per quando usciremo da qui”. Sorrise, mettendo gli elisir tra le mani di Xu Qing. Per chiunque altro, questi elisir sarebbero stati incredibilmente preziosi.


“Sono sufficienti, davvero. Uno... forse due sono probabilmente sufficienti”. Stava per aggiungere altro quando Meng Hao le chiuse le mani sugli elisir.


“A me non servono, prendili. Se ne hai bisogno, posso stare di guardia mentre li usi”.


“A meno che tu non sia stato al nono livello di Condensazione del Qi per una decina di anni, sia completamente preparato e abbia perfezionato il tuo corpo al massimo, allora ti servirebbero almeno diversi mesi. Questo luogo non è adatto. Aspetterò fino a quando tornerò alla Setta e troverò un luogo appropriato per raggiungere lo stadio”. Lo guardò intensamente. “Non puoi restare qui a lungo, Meng Hao. Devi stare attento. La Setta del Setaccio Nero sa dell'esistenza di questo luogo da tempo, ma non è stata in grado di entrare. Di recente, però, si sono imbattuti in una mappa antica.


Con la mappa, sono riusciti ad aprire l'ingresso. In principio, questa era un’antica Terra Benedetta, ma negli ultimi anni è cambiata, ora è una terra di morte”.


Gli occhi di Meng Hao brillavano mentre ascoltava la sua spiegazione.


“Presumibilmente, ha a che fare con un antico Spirito violento. Non so bene cosa sia, e nella Setta girano molte voci a riguardo. Anche se posso dirti che la ragione per cui hanno riunito così tanti Coltivatori alla Stabilità della Consistenza ribelli non è per ottenere dei tesori, ma per creare una Torre dei Cento Spiriti!


Non è proprio un segreto per i discepoli della Fazione Interna della Setta, e anche alcuni della Fazione Esterna ne sono a conoscenza, ma a loro non interessano i Coltivatori ribelli. In realtà, anche tra i ribelli ci sono alcuni che sanno di questo.


La Torre dei Cento Spiriti è davvero abbastanza semplice da descrivere. In pratica, utilizzando una serie di tecniche magiche di Coltivazione, cento Pilastri del Dao vengono perfezionati assieme per creare la Torre dei Cento Spiriti.


Lo scopo della creazione della torre è segretissimo. Non credo che lo sappiano nemmeno i discepoli della Fazione Interna. Tra i discepoli del Conclave, solo due o tre ne conoscono qualche particolare”. Questo era tutto quello che Xu Qing sapeva riguardo alle attività nella Terra Benedetta.


D'un tratto, si poté udire un forte boato provenire da qualche zona in lontananza.


Nel momento in cui il suono riecheggiò, il suolo nella Terra Benedetta iniziò a tremare con violenza. Al contempo, cominciò ad emanarsi una misteriosa forza gravitazionale. Gli occhi di Meng Hao tremolarono. Sentì che i Pilastri del Dao dentro di lui tremavano, come se qualcosa stesse cercando di estrarli.


NOTE:


1. Se volete rileggere le riflessioni di Meng Hao andate al capitolo 13.
                                


                                



