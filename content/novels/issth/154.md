---
weight: 1540
title: Capitolo 154 - A Ognuno La Sua Strada
pubDate: 2025-03-17T11:17:34.792Z
tags:
    - issth
---


Meng Hao non replicò. Abbassò lo sguardo su Xu Qing e le rivolse un lieve sorriso. Indietreggiò con lei, facendo sbuffare il Coltivatore allo stadio avanzato della Stabilità della Consistenza, che poi si lanciò contro Meng Hao come un falco.


Si muoveva a incredibile velocità e dimostrò tutto il potere del livello avanzato della sua Stabilità della Consistenza, provocando otto onde nell'aria intorno a lui. Ovviamente doveva avere otto Pilastri del Dao dentro di sé.


A quel punto, Meng Hao aveva già raggiunto i due Coltivatori di mezz'età a metà della Stabilità della Consistenza. I due risero e le dita di uno scattarono per evocare un incantesimo. Un centinaio di Lame di Ghiaccio apparve magicamente e iniziò a vorticare, formando un enorme vortice. Il vortice si scagliò contro Meng Hao, ogni lama carica del potere della fase iniziale della Stabilità della Consistenza.


L'altro colpì la sua borsa da trasporto per evocare cinque vespe nere, ronzanti, grandi come la testa di un uomo e con lunghi pungiglioni rossi.


"Tu ti sopravvaluti!" disse l'uomo che aveva creato le Lame di Ghiaccio. Il vortice di Lame di Ghiaccio sibilò mentre si dirigeva verso Meng Hao. Sostenendo Xu Qing con il braccio destro, agitò la mano sinistra. Immediatamente apparve un gigantesco Drago di Fuoco, insieme a una Lama di Vento. Incredibilmente il Drago di Fuoco non era interamente rosso, ma striato d'oro. Grazie alle Sacre Scritture dello Spirito Sublime era diventato un Drago Dorato!


La Lama di Vento si fuse con il drago, facendo sì che si allungasse di trecento metri. In aggiunta a ciò, sul lato destro e sinistro del drago apparvero due protuberanze che, non appena vennero toccate dalla Lama di Vento, esplosero trasformandosi in due enormi ali: era un Drago Volante delle Tempeste!


Meng Hao aveva raggiunto l'illuminazione di questa tecnica quando il roc aveva risvegliato l'Eredità del Drago Volante delle Tempeste dentro di lui.


Insieme al Drago, fece la sua comparsa anche un Mare di Fuoco, nato dal potere del Perfetto Pilastro del Dao. I Coltivatori a metà della fase della Stabilità della Consistenza semplicemente non avevano nessuna possibilità di resistere.


Boom!


Il vortice di Lame di Ghiaccio si distrusse in un istante, trasformandosi in una nebbia che venne risucchiata dal Mare di Fuoco. Il fiammeggiante Drago Volante delle Tempeste ruggì. I due Coltivatori a metà della Stabilità della Consistenza indietreggiarono, visibilmente sconvolti. In un battito di ciglia, il Drago Volante delle Tempeste si lanciò in avanti e ne divorò uno in un sol boccone.


Un grido di dolore riecheggiò nell'aria mentre il suo corpo si riduceva in cenere.


Tutto ciò durò appena il tempo necessario a prendere fuoco da una scintilla di pietra focaia. Né l'uomo anziano allo stadio avanzato della Stabilità della Consistenza, né l'uomo delle cinque vespe ebbero il tempo di reagire prima che fosse tutto finito.


Inespressivo, Meng Hao si voltò, lanciandosi direttamente contro le cinque feroci vespe ronzanti.


Anche le vespe si lanciarono contro di lui, ma non appena si avvicinarono iniziarono a tremare violentemente. Sembrava che avessero percepito qualcosa di terrificante e non si azzardassero ad avvicinarsi ulteriormente. Indietreggiarono all'istante, facendo qualcosa che il loro padrone non aveva mai visto.


Nonostante fosse scioccato, negli occhi di Meng Hao apparvero volti di demoni ridenti e piangenti. Una era nitida, l'altra confusa, e subito resero bizzarra l'aura di Meng Hao. Le cinque vespe emisero versi acuti e i loro corpi tremarono ancora di più, come se avessero perso la loro abilità di volare. Tutto a un tratto, si voltarono e, ferocemente si scagliarono l'una contro l'altra.


Mentre si svolgeva questo strano fatto, Meng Hao avanzò tra le vespe, sollevando la mano sinistra e tagliandosi il dito per farne sgorgare sangue. Improvvisamente, l'area si coprì di un'aura sanguigna. Quando questa scomparve, Meng Hao si stagliava esattamente davanti all'uomo di mezz'età. Sollevò l'indice e lo premette  tra le sopracciglia dell'uomo.


L'uomo tremò e strabuzzò gli occhi. Il suo corpo iniziò a raggrinzirsi e, nel momento in cui Meng Hao tolse il dito, si era completamente tramutato in sangue, che piovve sul terreno.


Meng Hao si voltò e guardò l'attonito anziano allo stadio avanzato della Stabilità della Consistenza. Era trascorso il tempo di pochi respiri da quando Meng Hao era entrato in azione e già aveva sconfitto due potenti Coltivatori a metà della Stabilità della Consistenza.


I suoi metodi erano feroci, le sue tecniche bizzarre. L'anziano avvertì un gelo intenso dentro di sé, che aumentò velocemente.


Ora capiva perché Xie Jie della Setta del Setaccio Nero aveva tenuto sotto controllo Meng Hao quel giorno sulla bussola Feng Shui e l'aveva anche stuzzicato nel tentativo di fargli rivelare le sue abilità. Chiaramente Xie jie aveva già sentito parlare di Meng Hao.


"Vuoi che continuiamo?" chiese Meng Hao con calma. Il suo indice brillava ancora di una luce sanguigna, in cui era immerso anche tutto il suo corpo.


L'anziano non replicò. Considerando il livello della sua base di Coltivazione, anche lui avrebbe potuto uccidere velocemente i due Coltivatori a metà della Stabilità della Consistenza, ma non in modo così rilassato. Percepì il morso della paura, soprattutto al vedere che Meng Hao non ne aveva assolutamente. Congiungendo le mani in segno di saluto, indietreggiò di diversi passi, aprendo la via a Meng Hao.


"Io sono Xu Youdao [1]. Vi porgo le mie scuse per ciò che è successo. Credo che presto ci incontreremo ancora" concluse in tono significativo.


Meng Hao rifletté per un istante, poi annuì. Il bagliore sanguigno iniziò a sbiadire mentre si allontanava velocemente. Tra le sue braccia, Xu Qing era completamente sbalordita dal potere guerriero della sua base di Coltivazione.


Esitò per un attimo, poi gli chiese di getto: "A che... a che livello è davvero la tua base di Coltivazione?"


"Al punto massimo del principio della Stabilità della Consistenza" rispose con un sorriso leggero. Ora sembrava una persona completamente diversa da quella che aveva appena combattuto. Era davvero cambiato a causa di tutto quello che aveva passato in quegli anni. Però, il suo cambiamento era avvenuto nel mondo in cui affrontava i nemici. Il suo comportamento verso gli amici non era minimamente mutato, era colto come sempre.


A dire la verità, i suoi omicidi spietati erano parecchio influenzati dal veleno dentro di lui. Qualcuno infetto dal veleno del Giglio della Resurrezione Tricolore sarebbe divenuto sempre più crudele e feroce fino al giorno in cui si fosse trasformato in un giglio della Resurrezione.


"Come puoi uccidere chi è a metà della Stabilità della Consistenza...?" chiese Xu Qing, accigliandosi.


"Oh, ci sono diverse ragioni" rispose semplicemente. "Sarò anche al principio della Stabilità della Consistenza, ma posso cavarmela anche contro chi è alla fase avanzata".


Non trascorse molto tempo prima che raggiungessero una montagna. Dalla sua cima, Meng Hao poté vedere un'ampia area costruita dall'uomo e una grande torre nera che vi era stata eretta.


Riusciva a distinguere un migliaio di discepoli della Setta del Setaccio Nero seduti a gambe incrociate intorno all'alta torre, insieme al debole suono di scritture che venivano intonate. Non riusciva però a distinguere ogni parola detta nel dettaglio.


"Non posso avvicinarmi più di così" disse. I suoi occhi scandagliarono la zona al di sotto, per poi tornare su Xu Qing. "Qui non ci dovrebbero essere Coltivatori stranieri allo stadio della Stabilità della Consistenza, dovresti poter procedere senza incontrare pericoli. Prendi questo, è un oggetto che rende invisibili. Potrai usarlo dopo aver raggiunto la Stabilità della Consistenza". Le porse il talismano dell'invisibilità.


La donna lo accettò. Era ancora avvolta negli abiti di Meng Hao. Le erano leggermente grandi, ma era comunque bellissima. Guardò Meng Hao ed era sul punto di aprire la bocca, come per dire qualcosa. Invece si sporse in avanti e lo abbracciò delicatamente. Appoggiando il capo sul suo petto, poté sentire il battito del suo cuore.


Non era un abbraccio passionale, ma l'abbraccio tra una sorella e un fratello, una famiglia.


L'oscurità cominciò ad attenuarsi mentre il cielo si schiariva. Meng Hao abbassò lo sguardo sui bei capelli di Xu Qing. Sembrò quasi che i capelli si accorgessero che li stava ammirano, o forse fu il vento che li sollevò perché gli accarezzassero gentilmente il volto.


Passarono lunghi istanti, poi Xu Qing fece un passo indietro e lo guardò direttamente negli occhi.


"Fai attenzione,” gli disse “e vattene da questo posto il prima possibile". Poi si voltò, saltò su una spada volante e volò giù dalla montagna. Salì e scese alcune volte, per poi addentrarsi in una piccola foresta ai piedi del monte. Quando uscì dall'altra parte della foresta, gli abiti di Meng Hao erano svaniti, sostituiti da una nuova tunica della Setta del Setaccio Nero.


Meng Hao rimase lì per tutto il tempo, guardandola sparire in lontananza. Percepì un leggero sentimento d'abbandono e, per un momento, si sentì come nel momento in cui la Setta dell'Affidabilità era stata sciolta.


Ora però, non era più un Coltivatore allo stadio della Condensazione del Qi. Era allo stadio della Stabilità della Consistenza e aveva una Consistenza Perfetta. Non era più un bambino, ma un giovane uomo. La saggezza nata dalla maturità l'aveva aiutato a capire che non aveva importanza l'essere uomo o donna: ognuno aveva il diritto di fare le proprie scelte.


Solo lui poteva percorrere la sua strada. Forse il suo cammino si sarebbe incrociato con quello di altre persone e questo poteva essere un bene o un male, ma, al momento, doveva camminare da solo. A meno che... non fosse diventato abbastanza potente da stabilire la sua strada. Cambiare tutto. L'alternativa era vivere una vita di rimpianti.


Guardò Xu Qing finché non raggiunse il punto d'incontro della Setta del Setaccio Nero. I suoi occhi erano carichi di determinazione. Sollevò il capo, guardando il cielo. Il sole nascente e la luna erano quasi sovrapposti.


I suoi occhi s'illuminarono.


"Già che sono qui, potrei anche dare un'occhiata in giro. Se il Classico del Tempo è vero, allora usando lo specchio di rame e gli alberi della Primavera e dell'Autunno, posso creare quello che è chiamato il tesoro del Tempo! E poi c'è la mia foglia del Tuono. Anche Lu Tao si trova in questo luogo, dovrei riuscire a ottenere qualche informazione". Si voltò e si levò in volo, usando la posizione del sole e della luna come riferimento.


Avanzò per un po'. All'improvviso nell'aria risuonò un boato e la forza gravitazionale apparve di nuovo. Questa volta, Meng Hao vide con i propri occhi un Coltivatore al principio della Stabilità della Consistenza che non riuscì a opporsi. Il suo corpo esplose e un intangibile Pilastro del Dao volò fuori dai suoi resti.


"La forza gravitazionale sta diventando più intensa. Temo che alla fine non sarò più in grado di resisterle". Si accigliò, fermando il tremolio del suo Pilastro del Dao e volò via il più in fretta possibile. Presto il sole e la luna non sarebbero più stati sovrapposti. Però ora Meng Hao sapeva dove doveva andare, si rese conto che si avvicinava sempre di più alla sua meta.


NOTE:


Il nome di Xu Youdao in cinese è 徐有道 Xúyǒudào – Xu è un nome comune di Clan. You significa “possedere”. Dao ha lo stesso significato del “Dao”, che significa “via” o “cammino”.


                                


                                



