---
weight: 1650
title: Capitolo 165 - L'Albero del Tuono di Rete del Setaccio!
pubDate: 2025-03-17T11:17:34.796Z
tags:
    - issth
---


“FERMATI!!!” gridò Lu Tao, terrorizzato. Il suo volto era del tutto esangue e aveva la sensazione che l'ombra della morte stesse incombendo su di lui.


Si ricordava perfettamente la scena dell'ingresso in questa Terra Benedetta, di come erano esplosi così tanti Coltivatori, e i loro Pilastri del Dao erano stati risucchiati via. Proveniva dalle Terre Nere e conosceva un metodo segreto che era riuscito ad usare per proteggersi. Ma con Meng Hao qui presente, sentì una pressione incredibile gravare su di lui che mai aveva percepito prima.


Inoltre, sembrava che qualunque cosa dicesse, Meng Hao non gli avrebbe creduto. Era lui ad avere il controllo della situazione. Di fronte ad un tale pericolo di vita, le strategie di Lu Tao si dissolsero come polvere al vento.


“Sto dicendo la verità”, disse Lu Tao supplicando. “Le Foglie del Tuono possono essere assorbite da tesori magici così da infonderli con il potere dei fulmini. Perché non mi credi!?”. La sua voce era roca, e dall'espressione sul suo volto si capiva come fosse stato portato al limite e che non ci fosse altro che potesse dire. D'un tratto sembrò che nei suoi occhi ci fosse un barlume di comprensione. Fece una risata rauca, e i suoi occhi furono pervasi da una sfrontatezza figlia della disperazione. “Ho capito. Non è che non mi credi, è che vuoi uccidermi!


Va bene! E allora distruggi il mio incantesimo. Io, Lu, ho già spiegato come usare la Foglia del Tuono. Se vorrai uccidermi, allora uccidimi e basta. Ma puoi scordarti di ottenere le informazioni dal mio contenitore di giada!”. Digrignando i denti, Lu Tao fece pressione con forza sul contenitore di giada. Se Meng Hao avesse avuto davvero intenzione di distruggere l'incantesimo, allora lo avrebbe frantumato in nome di questa lotta per la sopravvivenza; tutti avrebbero perso.


Meng Hao guardò Lu Tao con calma. Trascorse del tempo, poi sospirò. Sollevò la mano e poi ritornò ad esercitare della pressione. Risuonò un'esplosione. Ciò che venne distrutto, tuttavia, non fu l'incantesimo ma il contenitore di giada tra le mani di Lu Tao.


Meng Hao lo distrusse, riducendolo in polvere.


Questo lasciò Lu Tao basito, con il cuore che si raggelava sempre più. Naturalmente, questa mossa da parte di Meng Hao lasciò intendere che... non gli credeva!


“Puoi dirmelo o non dirmelo. Ho finito la pazienza”, disse con freddezza. Non era proprio vero che non credesse a ciò che Lu Tao aveva detto riguardo alla capacità delle Foglie del Tuono di infondere i tesori magici con il potere dei fulmini. Era solo che Lu Tao aveva parlato con troppa facilità. Le sue parole potevano anche essere vere, ma Meng Hao non riusciva a credere che le Foglie raccolte da Patriarca Affidabilità fossero così semplici.


&nbsp;


Sul volto di Lu Tao comparve un sorriso amaro, come se non avesse altro da aggiungere. Meng Hao annuì appena, poi iniziò a premere sull'incantesimo. Questa volta lo avrebbe distrutto del tutto.


“TE LO DIRÒ!!”. Lu Tao stava tremando, e il cuore per poco non si frantumò in mille pezzi. Il tremore del suo Pilastro del Dao si tramutò in uno sguardo determinato e un sorriso amareggiato.


“Te lo dirò”, disse tremando. “Ma devi giurare che dopo che te l'avrò detto, non farai nulla per danneggiare il mio incantesimo”. Sorrise mostrando una smorfia di dolore. Tutto ciò che aveva detto prima era pieno di mezze verità, eppure nessuna di queste si avvicinava lontanamente alla realtà, la parte più importante. Trovandosi in questo momento ad affrontare la morte, però, non aveva altra scelta se non essere sincero.


“Parla”, disse Meng Hao, con lo stesso sguardo di sempre ma con un bagliore misterioso negli occhi.


Lu Tao fece un respiro profondo, e rimase in silenzio solo per un istante. Poi, con uno sguardo afflitto, cominciò lentamente a parlare. “Le Foglie del Tuono provengono dall'Albero del Tuono. Ma il vero nome di questo albero è Albero del Tuono di Rete del Setaccio, o del Tuono di Gelso”.


L'espressione sul volto di Meng Hao era serena, non si riusciva a capire a cosa stesse pensando. Guardò Lu Tao con freddezza. Questo, a sua volta, fece sì che un'ondata di terrore indescrivibile riempisse il cuore di Lu Tao. La sua espressione angosciata divenne più intensa, e la freddezza che provava si espanse al cuore e a tutto il corpo. Cominciò a tremare dalla paura.


“C'è una leggenda sull'Albero del Tuono di Gelso. Secondo questa leggenda, nell'antichità esisteva un essere onnipotente che raggiunse l'illuminazione mentre stava seduto al di sotto dell'Albero del Tuono di Rete del Setaccio. Scese poi la Tribolazione Celeste, intenzionata a spazzare via questo nuovo Dao. La volontà dei fulmini contagiò l'albero. Riguardo all'essere onnipotente, separò la Tribolazione Celeste e attraversò le stelle.


“Sebbene questo essere fosse morto, l'Albero del Tuono di Rete del Setaccio assorbì parte del suo Dao, oltre al potere del Fulmine della Tribolazione. Venne distrutto, eppure, mille anni dopo, dal tronco morto comparve un germoglio!


“Così nacque un albero che era gelso, ma non era gelso. Tuono, ma non tuono. Un Albero del Tuono di Gelso di Rete del Setaccio!”


Gli occhi di Meng Hao brillavano mentre ascoltava Lu Tao, ma non disse nulla.


“Per quanto riguarda l'essere onnipotente che raggiunse l'illuminazione al di sotto dell'Albero del Tuono di Gelso di Rete del Setaccio, ciò che disse quel giorno ai piedi dell'albero fu che se non fosse riuscito a raggiungere la massima supremazia, avrebbe preferito che il suo corpo fosse fatto a pezzi così da restare al di sotto dell'albero per l'eternità!”. Mentre parlava Lu Tao chinò il capo, celando la caparbietà che brillava nei suoi occhi.


Mentre ascoltava la storia, sul volto di Meng Hao comparve una strana espressione. Gli sembrava poco probabile che Lu Tao stesse inventando la storia mentre la raccontava.


“Sono trascorsi innumerevoli anni da quando l'Albero del Tuono di Gelso di Rete del Setaccio è comparso. Alla fine divenne parte del cuore della terra, facendo germogliare molti altri alberi. Ciononostante, questi contenevano l'esperienza acquisita dagli eventi del passato. Dato che la volontà dei Cieli si è evoluta, questo albero è infine riuscito a liberarsi da ciò che lo fece appassire. Oggi, è prezioso come le piume della fenice e i corni di qilin”.


Lu Tao restò in silenzio per un istante prima di andare avanti. “La maggior parte dei Coltivatori utilizzerebbe l'albero per unirlo a degli oggetti magici, o anche assorbirlo nei propri Pilastri del Dao, così da acquisire il tuono invincibile che si trova all'interno delle Foglie del Tuono di Gelso di Rete del Setaccio.


Tuttavia, nelle Terre Nere esiste un tipo di larva chiamata Neve Gelida, che vive nelle bufere di neve del pieno inverno. Di tutti gli insetti degni di nota, questo è il numero novantasette. È una larva straordinaria; non produce seta, ma freddo pungente. È ritenuta di gran valore dai Coltivatori, e se si riesce ad ottenerla, viene vista come un tesoro prezioso. Può essere perfezionata in uno Spirito Gelido, rappresentato da un tesoro Gelido.


Questa larva non è comune, ma nemmeno così tanto rara, e di tanto in tanto compare”. A questo punto Lu Tao fece una pausa e guardò Meng Hao.


Meng Hao lo guardò a sua volta, e i loro sguardi si incrociarono per un istante. Lu Tao dentro di sé sospirò, e poi continuò.


“Quello che poche persone sanno, però, è che esiste una relazione insolita tra la larva e l'Albero del Tuono di Gelso di Rete del Setaccio. Se la larva ingerisce le foglie dell'albero, è possibile che raggiunga la posizione numero quattro tra gli insetti degni di nota diventando... la Larva Cieca!


Questa Larva Cieca si trasforma in una crisalide e produce un filo di seta. Questo filo non può essere spezzato, e nemmeno il corpo può essere distrutto. Il corpo non può essere distrutto e il filo non può essere spezzato. Crea un ciclo infinito. Il filo diventa un invincibile tesoro prezioso.


La Larva Cieca è comparsa solo due volte nel corso della storia, e ogni volta il filo prodotto ha provocato scalpore nel mondo della Coltivazione. Ci fu addirittura un conflitto nelle Terre Orientali. A tutt'oggi, nessuno sa cosa abbia provocato la morte della Larva Cieca comparsa due volte in passato.”. Lu Hao sospirò tra sé e sé. Poiché aveva terminato, fissò Meng Hao intensamente, poi chiuse gli occhi.


Meng Hao mormorò tra sé quando guardò Lu Tao che stava con gli occhi chiusi. Alla fine, scoppiò a ridere. Voltandosi, il suo corpo si trasformò in un raggio prismatico che sfrecciò all'orizzonte.


Dopo che Meng Hao si era allontanato, Lu Tao aprì gli occhi. Fissò il cielo con aria assente, poi liberò un sospiro. Poco dopo, gli occhi furono pervasi da un bagliore gelido.


“Delle cose che ho detto, il novanta percento erano la verità e il dieci percento erano false. Quel ragazzo potrà essere anche intelligente, ma non sarà semplice per lui capire qual è una e qual è l'altra. Di sicuro andrà alla ricerca della Larva della Neve Gelida. Se davvero le farà mangiare una Foglia del Tuono di Gelso di Rete del Setaccio, allora per lui sarà la fine!


Quello che adesso devo fare è sopportare ancora un po' questo dolore fino a quando la Setta del Setaccio Nero non avrà finito. Allora riuscirò a trovare degli indizi in questo luogo per trovare quello che cerco”. Con uno sguardo severo sul volto fece un respiro profondo, poi chiuse gli occhi e iniziò a riparare il suo incantesimo.


Mentre era in volo Meng Hao era perso nei suoi pensieri. Naturalmente non avrebbe creduto a tutto ciò che Lu Tao gli aveva detto. Tuttavia, era piuttosto sicuro che ci fosse qualcosa di vero nelle sue parole. Sarebbe stato troppo difficile inventarsi davvero una storia del genere al momento. Magari metà era vera e metà erano bugie.


“Dal desiderio deriva l'incompiutezza. Se non provo alcun desiderio, allora le tempeste non mi lambiranno”. Mentre proseguiva Meng Hao sorrise. Tutto quello che superò era completamente desolato; non vide nemmeno un Coltivatore solitario alla Stabilità della Consistenza. Più avanti, la Torre dei Cento Spiriti emise un bagliore intenso che avvolse ogni cosa.


Da quella distanza Meng Hao non riusciva a individuare Xu Qing nella folla. In silenzio tirò fuori il ciondolo della buona fortuna e vi riversò dell'energia spirituale. Percepì subito il potere del teletrasporto.


Nonostante questo, non riuscì a teletrasportarsi nell'immediato. Ci voleva del tempo prima che il potere si potesse attivare. Meng Hao respirò a fondo e poi scattò in direzione della cima di una montagna vicina. Si sedette a gambe incrociate. Senza dar peso a ciò che stava accadendo attorno a lui, continuò a infondere il ciondolo di energia spirituale, riuscendo a sentire che il potere del teletrasporto si stava intensificando.


“Devo aspettare per tanto tempo quanto è necessario alla metà di un bastoncino d'incenso per bruciare...”. Era la prima volta che usava il ciondolo della buona fortuna, quindi anche la prima volta che si imbatteva nei suoi lati negativi.


La sua attuale posizione non era propriamente sicura, ma attorno a lui non c'erano persone, solo il bagliore emesso dalla Torre dei Cento Spiriti. Tuttavia, la sua Consistenza Perfetta era ancora in grado di resistervi. Se però fosse trascorso troppo tempo, sarebbe stato più difficile reagire. Perciò si concentrò completamente sul ciondolo della buona fortuna.


“Mi chiedo dove verrò teletrasportato...”. Quando sentì il potere del teletrasporto crescere sbatté più volte le palpebre. Mise la mano destra sul terreno. La terra iniziò ad agitarsi, e dal suolo fuoriuscirono dei tentacoli. Questi si trasformarono in un frutto di colore viola dorato della dimensione di un palmo. Meng Hao lo afferrò con le dita e lo mise nella sua borsa del Cosmo.


Fu in quel momento che all'improvviso qualcosa tremolò nell'aria nei pressi della Torre dei Cento Spiriti. Non era grande, ma Meng Hao lo riconobbe subito. Non era altro che ciò che lui e Han Bei avevano incontrato prima di teletrasportarsi fuori dal calderone quadrato... la gelatina di carne!


Questa fluttuò nell'aria, e con i suoi tratti antichi fissò con curiosità la Torre dei Cento Spiriti.


Improvvisamente emise un urlo acuto che pervase il cielo e la terra. Il vento e le nuvole si sollevarono e la terra tremò. Anche la Torre dei Cento Spiriti tremò come se stesse per crollare. I centinaia di fantasmi che giravano attorno a questa iniziarono a gridare. Sui loro corpi cominciarono a svilupparsi dei fulmini.


Attorno alla base della torre c'erano circa mille discepoli della Setta del Setaccio Nero, tutti seduti a gambe incrociate. Otto Coltivatori alla Formazione del Nucleo si trovavano nella prima linea. Non appena comparve la gelatina di carne e le nuvole andarono in delirio, aprirono gli occhi e alzarono lo sguardo verso il cielo.


“È comparso!!”


“Quella cosa è Massima Afflizione?”


I loro sguardi furono pervasi dall'emozione, e i cuori batterono all'impazzata mentre le mani si agitarono in segno di incantesimo. Subito, la terra davanti a loro iniziò a splendere, e d'un tratto comparvero Patriarca Setaccio Viola e la bella donna di mezza età. Coltivatori all'Anima Nascente!


“Dunque, è stato tirato fuori!!”


“Devo riuscire ad ottenere questo oggetto oggi!” gridò Patriarca Setaccio Viola. I suoi occhi stavano fissi sulla gelatina di carne e brillavano di un'intensa speranza.
                                


                                



