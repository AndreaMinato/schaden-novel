---
weight: 1670
title: Capitolo 167 - Sai, Tutto Ciò è Immorale…
pubDate: 2025-03-17T11:17:34.797Z
tags:
    - issth
---


“Sei un idiota? Ohh, mi piacciono gli idioti. Gli idioti sono grandi. Gli idioti sono fantastici. Eee? Come mai non ti sei ancora teletrasportato? Aspetta, sei davvero un idiota? Perché quell'uccello ha scelto un idiota?” la gelatina di carne continuava a parlare senza fermarsi.


Patriarca Setaccio Viola sollevò il capo verso il cielo e ululò. Si avvicinò velocemente, sollevando la mano. Tutta la luce della zona parve affievolirsi e delle crepe iniziarono a diffondersi, per poi collassare su Meng Hao.


Meng Hao impallidì. Con un sorriso amaro, guardò lo scudo brillante davanti a lui che lo proteggeva da Patriarca Setaccio Viola e che collassava rapidamente. Sopra di lui, i volti immersi nell'aura nera emessa dalla gabbia ruggirono di rabbia. Meng Hao non aveva tempo di pensare. Premette il portafortuna e risuonò un ruggito. Il corpo fu attraversato da una scossa di dolore. A tutti gli spettatori sembrò che, nell'istante prima che lo scudo protettivo si spezzasse, un buco nero apparisse vicino a Meng Hao e lo inghiottisse insieme alla gelatina di carne.


Meng Hao scomparve, insieme all'eco della voce della gelatina.


“Anche se per questo mi piaceresti di più, sei davvero un idiota? Impossibile. È davvero impossibile. Quell'uccello è la fonte dell’immoralità e la persona che ha scelto non è altro che un idiota… idiota… idiota…”


La sua voce risuonò nel silenzio. Era l’unico suono che si udiva. Patriarca Setaccio Viola rimase lì, il volto distorto e gli occhi colmi di rabbia. La catena cadde a terra di fronte a lui. La gelatina di carne aveva designato Meng Hao quale suo padrone e si era liberato della catena.


“Si è legato…” annaspò il Patriarca. “si è davvero legato a un padrone. Secondo gli antichi documenti, non può legarsi a un padrone! Non si è mai legato a un padrone!” Sollevò il capo e ruggì.


La bella donna di mezz'età prese un respiro profondo. Dopo un attimo i suoi occhi brillarono. La gabbia si disintegrò e la catena si ruppe in innumerevoli frammenti che si allontanarono. Le figure immerse nell'aura nera iniziarono a sbiadire e anche l’aura si dissipò. Allora il cuore di Patriarca Setaccio Viola tremò.


“Un ciondolo portafortuna della Setta della Fortuna della Via Lattea… quindi quel ragazzo ha potuto andarsene grazie a quell'oggetto. Lo troverò. Farò qualunque cosa per trovarlo. Ma la sua Setta non deve scoprirlo. La Massima Afflizione si è legata a un padrone. Eccellente. Una nuova variabile. Forse non potrò creare il Qi della Longevità, ma gli elisir della Longevità sì!”


Nel frattempo, nel Dominio Meridionale.


Vicino alla zona d’influenza della Setta del Demone di Sangue c’era un lago, liscio come uno specchio, che emetteva un’energia spirituale che copriva tutta la zona con una nebbia perenne. Era un luogo ultraterreno.


Ma questo solo dal punto di vista dei mortali. Anche se l’energia spirituale dell’area non era male, era molto inferiore a quella che si trovava nelle cinque grandi Sette. Anche alcune Sette minori godevano di un accumulo maggiore di energia spirituale.


Anche se quel luogo si trovava nella zona d’influenza della Setta del Demone di Sangue era piuttosto remoto, sul confine con il territorio della Setta della Spada Solitaria. A volte i Coltivatori della Setta del Demone di Sangue sorvolavano l’area, ma di quei tempi era un luogo pericoloso.


Questo perché tra la Setta del Demone di Sangue e la Setta della Spada Solitaria c’era una faida sanguinaria di cui tutto il Dominio Meridionale era a conoscenza. Anche se non era ancora sfociata in un conflitto di grossa portata, ogni tanto c’erano dei combattimenti minori.


Molti luoghi vicino al lago erano territorio di scontri per la Setta della Spada Solitaria e la Setta del demone di Sangue.


Vicino al lago si trovava un villaggio di montagna, abitato da un Clan di nome Xiao, il cui membro più potente era a metà dello stadio della Stabilità della Consistenza. Sette od otto membri erano allo stadio di Condensazione del Qi, mentre gli altri non avevano alcun talento latente. Anni prima il Lord del Clan era stato un discepolo della Setta del Demone di Sangue. Però stava invecchiando ed era stato ferito. La sua base di Coltivazione non poteva progredire ulteriormente e la sua longevità si stava esaurendo.


Nella maggior parte dei casi, discepoli del genere venivano invitati ad andarsene e a fondare dei Clan nelle aree circostanti. Poi i loro eredi avrebbero avuto la possibilità di entrare nella Setta del Demone di Sangue.


In generale, anche se la Setta della Spada Solitaria si fosse addentrata nella regione, avrebbe ignorato quelle persone. Per questo motivo, il territorio del Clan Xiao era rimasto relativamente in pace negli ultimi anni.


In ogni caso, la pace si manteneva solo perché nessuna grande Setta aveva fatto alcun tentativo di opprimerli. Spesso c’erano stati degli scontri con i Clan di Coltivatori del territorio.


Questo era vero in particolar modo a causa della posizione vicino al lago Spirituale. Molti Clan di Coltivatori della zona bramavano il controllo del lago e lo guardavano come una tigre che occhieggia la preda. Se non fosse stato per la base di Coltivazione del Lord del Clan Xiao, il clan sarebbe stato affettato come un melone.


Purtroppo la longevità di Xiao Chang’en [1], il Lord del Clan Xiao, stava giungendo al termine e il suo corpo iniziava a deteriorarsi. Stava scoppiando una crisi. Quel giorno i membri del Clan Xu erano arrivati con cattive intenzioni: attraversarono il Clan Xiao, con freddi sorrisi sul volto.


“Compagno Daoista Chang’en,” lo apostrofò Xu Luodi [2], il Lord del Clan Xu, con un sorriso freddo e una voce sinistra. “Dovresti seriamente considerare la mia proposta. Formando un alleanza matrimoniale potremo condividere il lago. Ciò assicurerà la sopravvivenza dei nomi Xu e Xiao. Il giorno in cui i nostri Clan rientreranno nella Setta del Demone di Sangue sarà vicino”. Lo seguivano dieci o più membri del Clan le cui basi di Coltivazione erano allo stadio di Coltivazione del Qi. Stava già lanciando sorrisi verso uno dei membri del Clan Xiao. Una giovane donna alta e magra dallo sguardo imbronciato.


La giovane indossava una lunga tunica verde. Il vento proveniente dal lago agitò i suoi capelli setosi. Aveva dei bei lineamenti e un pelle come di giada. I suoi occhi intelligenti erano come quelli di una rossa fenice, gentilmente sollevati verso l’alto. Era davvero di una bellezza rara.


Xiao Chang’en era al suo fianco e sembrava malaticcio. La fiamma della sua forza vitale si stava affievolendo. Dietro di lui c’erano sette od otto membri del Clan allo stadio della Condensazione del Qi. Lanciò un’occhiata ai membri del Clan Xu e aprì la bocca per parlare, ma poi tremò e iniziò a tossire. La giovane gli si avvicinò per aiutarlo, con un’espressione preoccupata sul volto.


Xiao Chang’en prese un respiro profondo e poi disse: “Xu Luodi, puoi prenderti il lago, ma l’alleanza matrimoniale è impossibile”. Diede un colpetto alla mano della donna al suo fianco e poi osservò i Coltivatori del Clan Xu. Era chiaramente debole, ma il suo sguardo avrebbe potuto spaccare le unghie e tagliare il ferro.


“Il Clan Xu vuole il lago” disse Xu Luodi. “per quanto riguarda l’esperta del talismano del Clan Xiao, vogliamo anche lei. Se acconsentite, bene. Ma se vi rifiutate…” gli spuntò un sorriso sul volto, mentre gli occhi brillavano d’intento omicida. Fece un passo in avanti.


Mentre il piede calava a terra, si levò un’ondata di pressione al livello della fase intermedia della Stabilità della Consistenza che colmò tutta la zona. I volti dei Coltivatori allo stadio della Condensazione del Qi del Clan Xiao impallidirono, mostrando la loro incertezza e nervosismo. La superficie del lago s’increspò.


Però, in quell'esatto momento, il cielo nel quale prima brillava un sole splendente, sembrò incupirsi all'improvviso.


Ritornò normale in un istante. Successe così velocemente che se qualcuno avesse sbattuto le palpebre non se ne sarebbe accorto.


Però le espressioni dei membri del Clan Xiao e Xu cambiarono, mentre tutti sussultavano. Un’espressione incredula apparve sul volto di Xu Luodi, mentre Xiao Chang’en non poté fare altro che rimanere sconcertato, anche se nel suo cuore ardevano le fiamme della furia. Tutti i membri dei Clan presenti avevano lo sguardo fisso sul lago.


Un enorme buco nero apparve sul lago, facendo ribollire le acque. Qualcuno emerse dal buco nero, insieme a un’incredibile quantità di aura nera. Tossì sangue. Si udì una voce chiassosa.


“Non ho finito. Sei davvero un idiota… idiota… idiota…?


Con il volto pallido, Meng Hao emerse e si guardò intorno. Il suo sguardo si posò sui Coltivatori dei Clan Xu e Xiao. Mentre il buco nero spariva alle sue spalle, Xiao Chang’en smise di ansimare e si ricompose. Una strana luce gli illuminò lo sguardo. La donna al suo fianco stava per aprire la bocca, ma Xiao Chang’en gliela coprì con delicatezza.


Lo fece perche era il proprietario del lago. Xu Luodi non era l’unica persona giunta al lago con cattive intenzioni e il desiderio di occupare una posizione superiore. L’accaduto colmò d’ansia il cuore di Xiao Chang’en. I suoi occhi s’illuminarono immediatamente di una luce severa. Un sorriso freddo gli spuntò sul volto.


All'inizio era nervoso, ma dopo aver controllato la base di Coltivazione di Meng Hao, si lasciò sfuggire un sospiro leggero. Però era ancora piuttosto sospettoso, a causa dello strano arrivo di Meng Hao.


“Compagno Daoista, chi siete e perché vi siete intromesso nel territorio del lago Spirituale?” queste parole non erano state pronunciate da Xiao Chang’en, ma da Xu Luodi. Da quello che poteva vedere, Meng Hao era al principio dello stadio della Stabilità della Consistenza. Considerando l’inconsistenza della situazione, era sicuro che quel ragazzo non fosse venuto per aiutare Xiao Chang’en.


Mentre parlava, sette od otto membri della generazione più giovane del suo clan cominciarono ad innervosirsi e a fissare Meng Hao.


“Signore, ho avuto alcuni problemi con il teletrasporto e sono arrivato qui per sbaglio”. Il corpo di Meng Hao si mosse ed atterrò sulla sponda del lago. Xiao Chang’en spinse la donna dietro di sé, indietreggiando di alcuni passi per allontanarla da Xu Luodi. Gli altri membri del clan, suoi compagni, lo seguirono. Non disse nulla, ma uno sguardo entusiasta gli apparve negli occhi.


Al vedere ciò Xu Luodi si accigliò. Non appena Meng Hao mise piede sulla sponda del lago, Xu Luodi si lanciò in avanti, con tutto il potere della sua base di Coltivazione alla fase mediana della Stabilità della Consistenza. Un sorriso ipocrita gli apparve sul volto mentre emanava un’intensa pressione.


Improvvisamente il cappello sulla testa di Meng Hao iniziò a parlargli.


“Lo sai, è sbagliato. È davvero immorale. Non dovresti dire bugie. Ovviamente sei venuto qui perché stavi scappando per salvarti la vita. Avevi un motivo per venire qui. Sei venuto qui di proposito!”


Il volto di Meng Hao si oscurò e Xu Luodi lo osservò scioccato. Gli occhi di Xiao Chang’en si strinsero, anche se la sua espressione tornò normale in un istante. La donna al suo fianco guardò con occhi spalancati il cappello sulla testa di Meng Hao, scioccata.


Meng Hao si accigliò, poi si tolse il cappello dalla testa, ne fece una palla e lo lanciò il più lontano che poté.


“Compagno Daoista,” disse, ignorando il cappello, “Dove mi trovo? Qual è la Setta più vicina?” lanciò un’occhiata alla base di Coltivazione in azione e all’espressione sospettosa di Xu Luodi, per poi spostare lo sguardo su Xiao Chang’en.


“Compagno Daoista, non c’è bisogno che chiediate qualcosa di cui già conoscete la risposta. Perché…” Xiao Chang’en iniziava a sentirsi strano riguardo la situazione, ma prima che potesse finire di parlare, si accorse che il cappello che era appena stato lanciato lontano aveva ripreso la sua forma ed era tornato sulla testa di Meng Hao.


NOTE:


1. Il nome di Xiao Chang’en in cinese è 肖长恩 xiào cháng ēn – Xiao è un nome di un Clan. Chang significa “lungo”, En significa “favore” o “gentilezza”.


2. Il nome di Xu Luodi in cinese è 徐洛堤 xú luò dī – Xu è un nome comune di Clan. Luo non ha un particolare significato. Di significa “argine” o “fosso”
                                


                                

