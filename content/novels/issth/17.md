---
weight: 170
title: Capitolo 17 - Conterò solo su me stesso!
pubDate: 2025-03-17T11:17:34.750Z
tags:
    - issth
---


Meng Hao rimase immobile in piedi, fissando Wang Tengfei. All'improvviso poté percepire su di sé lo sguardo di tutti i discepoli nella piazza. I Coltivatori in piedi di fianco a lui si allontanarono, creandogli attorno un’area vuota.


Un senso di solitudine riempì il suo cuore, come se il mondo intero fosse pronto ad abbandonarlo. Era come se una sola parola di Wang Tengfei lo avesse spinto oltre il limite dell’esistenza.


Nessuno disse nulla. I discepoli guardavano Meng Hao in silenzio. Wang Tengfei era troppo famoso. Le sue parole riverberavano nei cuori di tutti.


Nessuno era sorpreso da ciò che stava succedendo; le notizie degli eventi di ieri si erano diffuse, e molti avevano già indovinato da tempo quello che sarebbe accaduto quel giorno.


Gli anziani della setta rimasero immobili sulla piattaforma, guardando in basso verso Meng Hao.


“Le regole della Setta stabiliscono che ciò che tu prendi ti appartiene,” disse Meng Hao, forzando le parole fuori dalla sua bocca una alla volta. Sapeva che paragonata a quella di Wang Tengfei, la sua voce suonava debole e sottile, e che avrebbero potuto attaccarlo per quello. Ma parlò lo stesso.


Sapeva che se avesse estratto il contenitore a forma di Lagenaria in giadeite, l’avesse porta a Wang Tengfei e avesse messo in piedi qualche scusa lacrimosa, Wang Tengfei non avrebbe potuto respingere le sue scuse. Non di fronte a tutta quella gente. Avrebbe potuto subire dei castighi, ma non avrebbe perso la sua base di Coltivazione.


Forse se avesse supplicato e leccato i piedi, ammesso il suo errore, accettato l’umiliazione e persino insultato sé stesso, sarebbe stato completamente fuori pericolo.


Ma Meng Hao non avrebbe mai fatto nulla di simile! Chiamatelo pure sciocco e folle, ma non lo farebbe mai!


Anche se affrontava una vera e propria calamità, mai avrebbe supplicato. Mai si sarebbe umiliato, mai avrebbe gattonato al suolo e pregato. Mai!


Quello era il suo spirito, la sua integrità. Alcune cose nel mondo sono più importanti della vita o della morte, e quello spirito nobile, che non può essere piegato o spezzato, è la dignità!


Per quello aveva parlato per primo, una parola alla volta. Anche se il suo avversario era Wang Tengfei, alto e forte come una montagna. Anche se affrontava una grande minaccia. Anche se tutto il mondo era contro di lui. Anche se era solo, nessuno su cui contare. Nonostante tutto quello… aveva ancora la sua dignità. Alzò la testa e parlò.


Quello era Meng Hao!


Le parole sembravano galvanizzare l’energia nel suo corpo. Morte? Cos'era la morte? Che importa se non sono nemmeno arrivato a diciassette anni! Potete umiliarmi, fare a pezzi la mia Coltivazione. Ma non potrete mai farmi inchinare. Non spezzerete mai il mio spirito!


La sua voce risuonava nel silenzio, chiara e distinta, ma ricolma di una certa solitudine. Mentre parlava, l’acidità risuonava nella sua voce, ma forse solo Meng Hao stesso poteva comprenderla. Le mani si chiusero a pugno. Nessuno poteva percepirlo, ma assieme alle parole di Wang Tengfei era giunto un attacco invisibile che tentava di costringerlo a cedere.


Il suo corpo pareva sul punto di disintegrarsi, le ossa parevano spezzarsi. Sentì una pressione immensa che tentava di costringerlo ad inchinarsi. Il suo corpo tremò, ma strinse i denti e restò in piedi, ignorando il dolore nelle sue ossa.


“Quel tesoro è mio,” disse Wang Tengfei con un sorriso amichevole. “Appartiene a chiunque io voglia che lo abbia. Non l’ho dato a te, e tu non hai il diritto di prenderne possesso.” Le sue parole apparivano amichevoli, ma erano rigonfie di un senso di minaccia che chiunque poteva percepire. Sorridendo, si fece avanti, sollevano la mano e muovendo un dito verso Meng Hao.


Il vento si alzò nella piazza, urlando in cerchi frenetici, scuotendo le tuniche dei discepoli. Meng Hao restò in piedi, come se l’aria nella piazza fosse diventata la morte stessa e lo tenesse immobilizzato. Non riusciva a muovere un muscolo. Improvvisamente, il pendente di giada rosa si sollevò in volo dai suoi vestiti e fluttuò di fronte a lui. Uno scudo rosa apparve, coprendolo e proteggendolo.


Wang Tengfei appariva affabile come sempre. I suoi movimenti parevano totalmente casuali, e mentre avanzava per la seconda volta, il suo dito si mosse ancora.


Un’esplosione risuonò mentre il movimento del secondo dito si fermava. Lo scudo tremò e si storse, lampeggiando tre volte, poi cadde a pezzi con un boato assordante. Il pendente di giada di fronte a lui, il dono della Sorella Anziana Xu, si frantumò davanti ai suoi occhi. Il sangue sgorgò dalla bocca di Meng Hao, e la pressione su di lui si fece più forte. Strinse i denti, incrollabile. Rimase in piedi, tremando, ma determinato a non cedere.


Uno sguardo cupo riempiva i suoi occhi, e chiuse i pugni più forte. Le unghie sprofondarono nella carne dei suoi palmi.


Col suo solito sorriso gentile, Wang Tengfei avanzò per la terza volta, atterrando di fronte a Meng Hao. Per la terza volta scosse il dito, e una forza simile alla mano di un gigante strappò gli abiti di Meng Hao, rivelando il contenitore a forma di Lagenaria in giadeite che pendeva dal suo collo. La mano invisibile lo strinse, strappandolo da Meng Hao e depositandolo nel palmo di Wang Tengfei.


Meng Hao impallidì, tossendo un po’ di sangue. Il suo corpo tremava, ma non riusciva a muoversi. Venuzze di sangue apparirono nei suoi occhi, le sue mani erano strette in profondità. Sentì il dolore delle unghie nella carne. Il sangue iniziò a scorrere da sotto le sue dita, gocciolando fino a terra.


“Spezza la sua base di Coltivazione. Ferisci un braccio e una gamba. Lascia la setta.” Wang Tengfei continuava a sorridere, la sua voce calda che riverberava attraverso la piazza. Allungò un dito per la quarta volta, puntandolo verso il petto di Meng Hao.


Meng Hao squadrò in risposta Wang Tengfei. Per tutto quel tempo, non aveva parlato che una volta. Non urlò né ruggì, ma restò in perfetto silenzio. Altre vene di sangue apparvero nei suoi occhi e strinse i pugni ancora più a fondo. Le unghie si spezzarono, sprofondate nella sua carne. Il sangue gocciolava come una pioggia.


La gente assisteva in silenzio, derisione nei loro volti. Lo scherno sembrava tagliarlo fuori dal mondo, spingendolo sempre più lontano fino a separarlo da ogni cosa.


E ancora, non si sarebbe piegato! Che cos'era mai un po’ di dolore fisico?


Proprio mentre il dito di Wang Tengfei si piegava per la quinta volta, un rumore risuonò dal picco di una montagna vicina, e un potere gentile apparve di fianco a Meng Hao, bloccando il dito che si stava spezzando.


Si udì un’esplosione. Wang Tengfei scosse la manica e guardò al suo fianco. Un uomo anziano, che indossava una lunga tunica grigia, stava in piedi accanto a lui. Macchie marroni coprivano il suo volto, e per quanto fosse discretamente alto e grosso, non appariva particolarmente potente. Era la stessa persona che, nelle due occasioni precedenti, aveva espresso ammirazione per Meng Hao.


“Hai riavuto il tesoro,” disse il vecchio. “Lascia cadere la questione.” Aggrottando la fronte, guardò verso Meng Hao. Egli stava in piedi in silenzio, mentre il sangue sgorgava dai pugni. Sospirò, guardando di nuovo indietro verso Wang Tengfei.


“Per l’intercessione del Grande Anziano Ouyang, il giovane si arrenderà.” Wang Tengfei sorrise con fare indifferente. Per tutto il tempo non aveva parlato che due volte con Meng Hao. La luce del sole ricadeva su di lui illuminando la sua figura elegante, i lunghi capelli, il perfetto portamento. Per quanto lo riguardava, Meng Hao non valeva più di un insetto. In quel momento lo aveva già dimenticato.


Meng Hao, coperto di sangue, era uno scarafaggio che affrontava un elefante, il quale avrebbe potuto schiacciarlo con un passo solo.


Per Wang Tengfei, ciò che era appena accaduto non contava nulla. Non provava pietà per Meng Hao; semplicemente non gli importava più nulla di lui. Con un sorriso avanzò di nuovo nella folla, chiacchierando con indifferenza come se nulla fosse successo. Prese a distribuire consigli ai discepoli di basso livello. Emanava cordialità.


Tutte le discepole parevano ossessionate da lui. Gli altri Coltivatori lo guardavano col più completo rispetto. Tutti ignorarono Meng Hao, anche loro si erano scordati della sua esistenza.


Meng Hao era l’antitesi di Wang Tengfei. Coperto di sangue, gli abiti ridotti a brandelli, era una figura penosa.


Poteva percepire quello che Wang Tengfei pensava di lui. Non era disprezzo, ma disinteresse. Mentre si allontanava, Meng Hao si sentì più rilassato, nonostante il suo corpo bruciasse così tanto da farlo sentire sul punto di collassare. Stringendo i denti salutò il Grande Anziano Ouyang con le mani a coppa.


Prima di dire qualunque cosa, tossì un’altra massa di sangue, serrò la mascella, e si allontanò lentamente. I piedi parevano in procinto di disintegrarsi. Era fradicio di sudore, e ogni passo gli causava un dolore da lacerare il cuore. Si allontanò come un cane bastonato e frustato.


Il Grande Anziano Ouyang pareva sul punto di dire qualcosa, ma decise di tacere, e lo guardò allontanarsi senza fare nulla.


Meng Hao tornò alla Grotta dell’Immortale, e nel momento in cui la porta principale si chiuse alle sue spalle collassò al suolo, privo di sensi. Wang Tengfei era al picco del sesto livello. Non c’era modo per Meng Hao di paragonarsi a lui. Rifiutarsi di inchinarsi gli aveva procurato delle ferite interne.


Rimase immobile per due giorni, e quando aprì gli occhi il corpo tremava di dolore. Era difficile muoversi, ma riuscì lo stesso a trascinarsi in posizione seduta. Quando toccò il pavimento con le mani quelle bruciarono, come se la pelle fosse stata strappata. Sedette in silenzio nel mezzo della Grotta dell’Immortale, ansimando rocamente.


Dopo un po’ tornò a guardare le proprie mani. Dieci unghie spezzate sporgevano dalla pelle delle sue mani. Dopo due giorni d’immobilità, si erano formate delle croste, ma nel suo sforzo di alzarsi si erano aperte, e il sangue sgorgava dai tagli.


Meng Hao le fissò senza espressione. Dopo un po’ prese a staccare le unghie spezzate dalla pelle, una ad una. Il sangue scorreva dai palmi scarnificati, gocciolando fino a terra e riempiendo del proprio odore tutta la Grotta.


Durante tutto il processo, l’espressione di Meng Hao non mutò. Era come se quelle mani non fossero le sue. C’era in lui una spietatezza ora visibile.


Raccolse dopo un po’ le dieci unghie insanguinate e le pose di fianco al letto di pietra nella sua stanza. Le avrebbe guardate ogni giorno, come ricordo della sua vergogna.


Prima o poi sarebbe giunto il giorno in cui quell'umiliazione sarebbe stata ripagata con il doppio del suo valore!


Da molto tempo non parlava, ma in quel momento aprì la bocca: “Per quanto mi riguarda, conterò solo su me stesso!”. Quella voce rauca non pareva la sua.
                                


                                



