---
weight: 171
title: Capitolo 171 - Il Figlio del Dao del Demone di Sangue
pubDate: 2025-03-17T11:17:34.798Z
tags:
    - issth
---


Sang Luo si lasciò sfuggire uno sbuffo arrogante, apparentemente in risposta a Xu Luodi. Xu Luodi sembrava brillare di vitalità mentre guardava Meng Hao avvicinarsi. I suoi occhi brillavano di crudeltà.


“Oggi Xu Luodi ti aiuterà a capire che quando aiuti qualcuno che non dovresti aiutare, scateni la mia furia!” disse, la voce carica di folle fervore. “E ti aiuterò anche a capire che cosa i Coltivatori Sciamani temono di più!”


I membri del Clan Xiao erano pallidi e Xiao Chang’en si lasciò sfuggire una risata amara, ben consapevole che non c’era modo di cancellare ciò che era stato fatto. Prese un respiro profondo e si lanciò in avanti, richiamando tutto il potere della sua base di Coltivazione e facendolo esplodere. Era il potere della fase intermedia della Stabilità della Consistenza, ma sembrava in qualche modo più debole. La sua longevità stava giungendo al termine e i suoi vasi del Qi avevano da tempo iniziato a prosciugarsi. Con grande sforzo, poteva scatenare il potere della Stabilità della Consistenza, ma facendolo diminuiva la sua forza vitale.


Il nano Sang Luo si lasciò sfuggire una risata stridula.


Meng Hao guardò Xiao Chang’en e i suoi sentimenti nei confronti dell’uomo mutarono. Annuì e disse con freddezza: “Compagno Daoista Xiao, non mi avete fatto dono del lago? In questo caso, mi appartiene. Qualcuno qui osa portarmelo via?!” i rovi davanti a lui si scagliarono contro Sang Luo e Xu Luodi.


Sang Luo lanciò una risata penetrante, carica di disprezzo e disdegno. Agitò la manica con un movimento ampio e da essa fuoriuscì una nera pietra sigillante, che s’ingrandì mentre si scagliava in avanti, esercitando una forte pressione che bloccò i rovi. Solamente il tronco principale continuò ad avanzare, ululando.


La penetrante risata di Sang Luo lo accompagnò mentre faceva un passo in avanti. Sollevò il braccio destro, rivelando una mano molto più piccola di quella di una persona normale. La agitò in direzione del tronco che si avvicinava, evocando un vento nero che si lanciò fischiando contro il rovo.


Allo stesso tempo, nell’aria risuonò anche la risata di Xu Luodi. Scattò in avanti, puntando dritto contro Meng Hao, gli occhi che brillavano d’intento omicida. Però, nel momento in cui si mosse, Xiao Chang’en si lanciò in avanti per bloccargli la strada. Con un’espressione sprezzante dipinta sul volto, Xu Luodi agitò l’ampia manica. Un ruggito risuonò nell’aria mentre Xiao Chang’en veniva spinto indietro.


Invece, l’espressione di Meng Hao era la stessa di sempre. Non era cambiata assolutamente mentre permetteva a Xu Luodi di avvicinarsi.


Quando Xu Luodi fu circa a nove metri di distanza, gli occhi di Meng Hao s’illuminarono di una fredda luce. Non indietreggiò, ma scattò, mettendosi sulla strada di Xu Luodi. Sollevò la mano, evocando un agitato mare di fuoco, che apparve accompagnato da un ruggente Drago di Fuoco lungo trecento metri.


Quando apparve il Drago di Fuoco, l’espressione di Xu Luodi si tinse d’incredulità.


“Quello… quello…” era come se non credesse a quello che aveva davanti agli occhi. Ma poteva percepire la forte pressione esercitata dal Drago di Fuoco, di gran lunga superiore a quella della fase avanzata della Stabilità della Consistenza.


Percepì un’intensa sensazione di pericolo mortale, che inondò il suo cuore con un esplosivo ronzio. Era come se il corpo fosse stato colpito da un numero incalcolabile di fulmini. La sua espressione era sempre più incredula.


“La fase avanzata della stabilità della Consistenza” tremò, mentre nel suo sguardo si faceva largo il terrore. Come avrebbe potuto immaginare che un giovane al principio della Stabilità della Consistenza potesse scatenare il potere della fase finale? Per quanto riguardava la decapitazione, la persona che pensava di potere sconfiggere facilmente si era improvvisamente trasformata in una bestia che avrebbe potuto massacrarlo centinaia di migliaia di volte!


Non era l’unico a essere scioccato. Xiao Chang’en lo fissava a bocca aperta, attonito. Era letteralmente incapace di reagire di fronte a quello che vedeva. Tutto quello che sentiva nella sua mente era un ronzio, ma gli occhi erano colmi di gioia selvaggia.


Quando apparve il Drago di Fuoco, i rovi che erano stati bloccati da Sang Luo il nano si scossero e si risollevarono. Tra le pieghe della tunica nera, brillavano due occhi scioccati.


È stato necessario del tempo per descrivere tutto ciò, ma in realtà successe in un attimo. La voce si Xu Luodi fu sostituita da un grido agghiacciante, che si poté udire nell’intera area. Il Drago di Fuoco lungo trecento metri si abbatté su di lui, riducendo immediatamente il suo corpo in cenere che volò via nel vento. Di lui rimase solo un grido, che riecheggiava nell’aria.


La sua borsa da trasporto fluttuò verso Meng Hao.


Dopo aver assistito alla scena, l’espressione di Xiao Chang’en era ancora più eccitata. Al suo fianco, Xiao Caifeng lanciò uno sguardo a Meng Hao, gli occhi illuminati da uno strano bagliore.


Non è nemmeno necessario parlare degli altri membri del clan Xiao, che fissavano Meng Hao ispirati.


Il volto di Sang Luo era distorto da una smorfia orrenda. Dopo aver assistito alla morte di Xu Luodi, il suo cuore batteva all’impazzata. Era prudente di natura, quindi si ritirò immediatamente. Era alla fase avanzata della Stabilità della Consistenza, ma non era tipo da rischiare la propria vita. Scattò, nel tentativo di fuggire. Pensava che il suo avversario avrebbe avuto qualche timore e non si sarebbe lanciato all’inseguimento.


Se il suo avversario non l’avesse seguito, sarebbe stato ovvio che si considerava inferiore a lui. In quel caso, Sang Luo avrebbe potuto contrattaccare all’improvviso per ucciderlo. Era una tattica che aveva usato più di una volta e aveva praticato finché le fiamme della proverbiale fornace si erano tinte di blu. Però, non appena si levò in volo, Meng Hao sbuffò freddamente e balzò nel cielo, tramutandosi in un fascio di luce prismatica che si lanciò all’inseguimento di Sang Luo.


Al vedere ciò, l’espressione di Sang Luo crollò.


“Il fatto che mi stia inseguendo prova che pensa di potermi uccidere. Non è possibile!” il suo cuore tremò, mentre fuggiva velocemente. Agitò la mano destra, facendo sì che la nera pietra sigillante cominciasse a ronzare mentre si scagliava contro Meng Hao.


Meng Hao poteva combattere contro Coltivatori alla fase avanzata della Stabilità della Consistenza con nove Pilastri del Dao, anche se con qualche difficoltà. Però Sang Luo aveva solo sette Pilastri del Dao, quindi Meng Hao godeva del privilegio di poterlo guardare dall’alto al basso. La sua mano destra si affrettò ad evocare un incantesimo e subito apparvero le due spade di legno. Una si scagliò contro il sigillo nero, l’altra divenne un fascio di luce colorata e si lanciò all’inseguimento di Sang Luo.


Risuonò un boato quando la pietra sigillante nera esplose in mille pezzi. Sang Luo si lasciò sfuggire un ruggito furioso. Guardò la spada di legno che si avvicinava e tremò. Si affrettò a spezzare un contenitore di giada con le dita ed evocò un incantesimo con entrambe la mani, per poi agitare davanti a sé l’indice della mano destra.


Non appena lo fece, intorno a lui tutto si oscurò, come se il suo dito stesse assorbendo qualche strano potere dall’ambiente circostante. Il suo corpo emanò una spinosa e fastidiosa aura che fece accigliare Meng Hao.


La prima volta che aveva percepito un’aura del genere si trovava nella Setta del Setaccio Nero [1]. Quest’aura, però, era molto più debole, come una lucciola a confronto con la luna. In realtà, ora che ci pensava, aveva provato qualcosa di simile quando si trovava nella grotta nella valle di montagna.


Un’altra esplosione risuonò nell’aria quando la spada di legno si bloccò a mezz’aria. Un vento impetuoso spinse indietro le nere vesti del nano, rivelando un volto brutto e segnato dalle cicatrici e due occhi colmi di terrore. Rivoli di sudore gli solcavano il viso.


“Compagno Daoista, parliamone” disse nervosamente Sang Luo. Percepiva che, mentre lui stava utilizzando tutto il potere di cui disponeva, il suo avversario stava attaccando casualmente.


Le differenze tra maestri erano subito palesi!


Meng Hao si prese un attimo per valutare l’aura che emanava il nano. Il cuore gli martellava nel petto. Aveva delle ipotesi su quell’aura e ora che l’aveva vista di nuovo, sollevò la mano e puntò il dito.


“Sigillo del Demone, Ottava Maledizione!”


Mentre il suo dito calava, tutto si fece scuro. Subito Sang Luo iniziò a tremare, gli occhi che brillavano attoniti. Percepì immediatamente il Qi del cielo e della terra che cambiava. Improvvisamente la sua base di Coltivazione venne soppressa. Si udì un ronzio mentre la spada di legno davanti a lui lo raggiungeva, in un batter d’occhio si conficcò nel collo.


I suoi occhi erano colmi di disperazione. Però, in quell’esatto momento, Meng Hao agitò la mano. Invece di mozzargli la testa, la spada di legno si girò e trascinò Sang Luo fino a Meng Hao, che tese la mano e lo afferrò per il collo.


In quel momento, la base di Coltivazione di Sang Luo si riprese e il nano poté muoversi di nuovo. Il suo volto era pallido, gli occhi strabuzzati per il terrore. Non si azzardava a muovere un muscolo. La mano che lo tratteneva per il collo emanava un potere letale che lo faceva tremare nel profondo. In effetti, tremava solo per la vicinanza con Meng Hao.


La sensazione provocata dall’aura emanata da Meng Hao paralizzava il suo cuore per il terrore.


Aveva il volto pallido mentre balbettava: “Tu sei… tu sei..”


Nel frattempo, da qualche parte nel mondo, si trovava una catena montuosa, perennemente coperta da una coltre di nubi nere. In una valle tra le montagne c’erano due giovani. Sedevano composti, guardando il goban che si trovava tra di loro, persi nei loro pensieri.


Uno dei due indossava una tunica bianca e aveva un’espressione indifferente. Aveva dei lineamenti bellissimi, quasi ultraterreni. Teneva un ventaglio tra le mani e si faceva aria con lentezza.


L’altro indossava abiti blu e sembrava essere sulla trentina. Aveva una pietra in mano e fissava il goban pensieroso. Dal collo gli pendeva un ciondolo di giada. Improvvisamente si udì uno scoppiettio e sulla sua superficie apparve una crepa.


Quando la crepa apparve, il giovane vestito di blu si accigliò. Spostò lo sguardo sul ciondolo, per poi riportarlo sul goban.


“Qualcosa non va?” chiese il giovane vestito di bianco, con tono leggero e delicato.


“Nulla” rispose l’altro, rispettosamente. “È solo quel buono a nulla di mio fratello. Deve aver offeso qualcuno di gran lunga al di fuori delle sue possibilità. Vuole che vada a salvarlo”.


“È Sang Luo, giusto?” il giovane vestito di bianco sorrise. “Vai pure a controllare. Tanto non ho niente da fare e ti accompagnerò”.


Il giovane vestito di blu scattò subito in piedi: “Vostra altezza, in quanto Figlio del Dao la vostra posizione è molto elevata. Non oso…”


“Non c’è nulla di male”. Il giovane vestito di bianco altri non era che un Figlio del Dao della Setta del Demone di Sangue!


NOTE:


Per rileggere questa parte, andate al capitolo 143.                                


                                



