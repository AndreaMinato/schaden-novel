---
weight: 180
title: Capitolo 18 - Ciccio della Fazione Esterna della Setta
pubDate: 2025-03-17T11:17:34.751Z
tags:
    - issth
---


Il tempo passò velocemente. Meng Hao non aveva più messo piede fuori dalla Grotta dell’Immortale. Non aveva voglia di uscire e non aveva voglia di vedere nessuno. Non avrebbe mai dimenticato come Wang Tengfei aveva messo tutti contro di lui. Era seduto a gambe incrociate, fissandosi le unghie delle mani, incrostate di sangue secco. La sua indifferenza si mutò in collera, e la sua espressione divenne tetra. Finalmente, una notte, la porta principale della Grotta dell'Immortale si aprì e la luce della luna si riversò all'interno.


Sorella Anziana Xu stava sulla porta, avvolta da un chiarore lunare che le oscurava i lineamenti.


Meng Hao non disse nulla e lei nemmeno. Il tempo passava. Finalmente, la donna ruppe il silenzio: "Ho terminato la mia meditazione solitaria solamente ieri".


Meng Hao si alzò, salutandola congiungendo le mani.


"Wang Tengfei ha un passato importante", continuò dolcemente. "Non proviene dallo Stato di Zhao e la sua base di Coltivazione è al sesto livello di Condensazione del Qi. Gli Anziani della Setta hanno già deciso di accoglierlo nella Fazione Interna della Setta. Non... non dovresti provocarlo".


"Il Giovane Fratello comprende", rispose Meng Hao con un sorriso. La sua espressione era ritornata alla normalità e aveva abbandonato ogni pensiero cupo rispetto a ciò che era successo. Ciò nonostante, nel profondo del suo sguardo era apparso qualcosa che non c'era mai stato nei suoi sedici anni d'età.


Era una luce fredda che teneva così sepolta dentro di sé, che solo lui poteva percepirla. Gli altri non ne avevano sentore.


"Comunque” continuò la Sorella Anziana Xu “se dovesse causarti altri problemi, non dovrai fare altro che frantumare questo contenitore e io lo sentirò, anche durante la meditazione solitaria". Passò un istante e poi agitò la mano. Un contenitore di giada viola apparve accanto a lui.


"Delle quattro persone che ho prelevato quel giorno dalla montagna, tu sei stato il primo a essere promosso alla Fazione Esterna della Setta. Il tuo compagno, quello con cui lavoravi nell'Alloggio Nord della Servitù è stato promosso oggi. Domani all'alba arriverà nella Fazione Esterna della Setta per registrarsi". Detto ciò, si voltò per andarsene.


"Grazie infinite, Sorella Anziana. Ho una domanda che mi piacerebbe fare” disse “e speravo che la Sorella Anziana potesse rispondermi. La mia base di Coltivazione è al quarto livello di Condensazione del Qi. Considerando il mio talento latente, quanto pensi mi ci vorrà per raggiungere il settimo livello?"


"Aver raggiunto il quarto livello di Condensazione del Qi in meno di un anno indica che hai avuto un certa fortuna nella tua Coltivazione. Non serve che spieghi i dettagli, non li chiederò. Senza questa dose di fortuna, al più presto avresti raggiunto il quarto livello in dieci anni. A un ritmo meno serrato, ci avresti potuto impiegare la metà di un ciclo di sessant'anni. Il quarto, il sesto e l'ottavo livello sono delle strettoie, il sesto più di tutti. Senza un pizzico di fortuna, è difficile raggiungere il settimo livello".


“È così per tutti?"


"Per tutti". Poi se ne andò. Meng Hao si sedette a gambe incrociate, un luccichio astuto negli occhi.


Un'ora più tardi, si alzò e lasciò la Grotta dell'Immortale per la prima volta dopo giorni. La stagione stava cambiando di nuovo e sembrava che l'autunno sarebbe arrivato in pochi giorni. Le foglie avevano iniziato a cambiare colore e il vento soffiava tra i monti e le valli.


Guidato dalla luce luminosa della luna, Meng Hao s’incamminò lungo un piccolo sentiero che si snodava verso le montagne selvagge. Tutto taceva, l'unico rumore che si udiva era lo stormire delicato delle foglie che cadevano mentre Meng Hao si dirigeva verso la Montagna Nord.


Voleva andare a trovare Ciccio. In tutta la Setta, lui era il suo unico amico.


L’Alloggio Nord della Servitù era silenzioso a quell'ora della notte. Man mano che si avvicinava sentiva sempre più chiaramente qualcuno che russava, un rumore particolare che gli era diventato familiare nei quattro mesi che aveva trascorso come servitore.


Il giovane dalla faccia da cavallo che controllava l’Alloggio Nord della Servitù sedeva a gambe incrociate su un grosso masso. Improvvisamente spalancò gli occhi e li fissò su Meng Hao, sorpreso. Poi si alzò e salutò Meng Hao congiungendo le mani.


"Salute a te, Fratello Anziano Meng". I pettegolezzi su Meng Hao si erano diffusi recentemente e ovviamente il giovane dalla faccia di cavallo li aveva sentiti.


"Non c'è bisogno di tutte queste formalità, Fratello Anziano” gli rispose Meng Hao “sono qui solo per vedere un vecchio amico". Guardando la base di Coltivazione del giovane, Meng Hao determinò che era al terzo livello di Condensazione del Qi. Sembrava che fosse stato bloccato in quel livello per anni.


Il Fratello Anziano Faccia-di-Cavallo annuì. Dopo che Meng Hao si fu addentrato nell'Alloggio della Servitù, tornò a sedersi, una strana espressione dipinta sul volto. Con un sospiro silenzioso, chiuse di nuovo gli occhi.


Meng Hao entrò nel cortile e trovò la Settima Casa dell’Est. Man mano che si avvicinava, il rumore del russare di Ciccio s’intensificava. Non appena entrò, una strana espressione gli apparve sul volto e l'ansia che gli aveva attanagliato il cuore iniziò a dissiparsi.


Ciccio era steso sulla schiena, russando rumorosamente. L'altro letto presente nella stanza era stato spinto lontano dal muro, per creare un piccolo spazio.


Nello spazio vuoto, profondamente addormentato, giaceva l'uomo che si faceva chiamare Nonno Tigre. Anche se stava dormendo, il suo volto era distorto dalla paura come se stesse fronteggiando qualcosa di terrificante nei suoi sogni.


Il suo letto di legno era coperto di segni di morsi. In alcuni posti era così masticata che sembrava stesse per crollare a pezzi. Il tavolo di legno non c'era più e Meng Hao immaginò che fosse stato mangiato completamente. Anche le pareti presentavano segni di morsi. Al contrario, il letto di Ciccio era completamente integro.


L'omone nell'angolo rabbrividì, poi si lasciò andare a un misero gridolino. Era ovviamente nel bel mezzo di un incubo. Considerato il suo aspetto emaciato e le profonde occhiaie viola, non doveva aver dormito bene ultimamente. Meng Hao poteva solo immaginare le disgrazie che potevano averlo ridotto in quello stato.


Il suo urlo svegliò Ciccio, che si mise a sedere infastidito, poi lo sguardo gli cadde su Meng Hao. Improvvisamente divenne euforico.


"Pollo selvatico! Hai portato qualche pollo selvatico?"


Meng Hao lo guardò, incapace di ricambiare il suo sorriso.


Era tondo come sempre, sembrava non aver perso nemmeno un grammo. Anzi, sembrava anche leggermente più grasso. I suoi denti erano diventati ancora più lunghi, almeno del doppio di quello che erano prima. Quando parlava, brillavano intensamente.


"Ho sentito che hai raggiunto il primo livello di Condensazione del Qi” gli disse con un sorriso “quindi sono venuto a trovarti. Ho fatto tutto così in fretta che non ho avuto il tempo di catturare un pollo". Si sedette sul letto vicino a Ciccio, concentrandosi sui suoi denti.


Ciccio, fiero della sua base di Coltivazione, iniziò a parlare. Meng Hao quasi non aprì bocca, preferendo ascoltare Ciccio che chiacchierava loquacemente. Presto la luna iniziò a tramontare e il sole a sorgere. Anche le ferite nel cuore di Meng Hao iniziarono a sparire, lasciando dietro di sé solo cicatrici. Le unghie nella Grotta dell'Immortale e lo sguardo freddo dei suoi occhi si fusero dentro Meng Hao, facendolo apparire più maturo.


All'alba, Meng Hao se ne andò con Ciccio. Nonno Tigre li guardò andarsene, con le lacrime che gli scorrevano lungo le guance. Il suo pianto commosse Ciccio che, prima che potessero lasciare il cortile, corse indietro, lo abbracciò e gli disse qualcosa. Qualunque cosa gli avesse detto fece impallidire l'omone e il suo corpo iniziò a tremare.


"Cosa gli hai detto?" gli chiese Meng Hao mentre stavano per raggiungere la Fazione Esterna della Setta.


"È un brav'uomo. Dopo che hai lasciato l’Alloggio della Servitù siamo diventati amici. Era così triste che me ne stessi andando, che proprio non ce l'ho fatta". Un'espressione triste gli apparve sul volto: "Gli ho detto che sarei tornato spesso a trovarlo. Sembra un duro” continuò emotivo “ma in realtà  è piuttosto fifone. Ha sempre incubi quando dorme. Poveretto".


Meng Hao non disse né chiese altro a proposito dell'uomo. Mentre attraversavano la Fazione Esterna della Setta, i discepoli osservavano Meng Hao, come se lo stessero soppesando.


"Eh? Sembra che tu abbia davvero smosso le cose nella Fazione Esterna della Setta, Meng Hao” commentò Ciccio eccitato “ti guardano tutti". Dentro di sé pensava che meno persone l'avrebbero preso di mira dato che poteva contare su Meng Hao.


Meng Hao sorrise, ma non diede alcuna spiegazione. Mentre si avvicinavano al Padiglione del Tesoro, Meng Hao smise di camminare. Guardò Ciccio che si avvicinava all'edificio.


Nel tempo necessario a mezzo bastoncino d'incenso per bruciare, Ciccio ritornò entusiasta. Tra le mani teneva una spada corta, coperta da uno strato di scaglie simili a quelle dei pesci. Non era nemmeno lontanamente affilata, ma era ruvida.


"Hai visto il mio tesoro, Meng Hao? È davvero un gran tesoro". Agitò la spada in aria, Meng Hao stava per chiedergli quale fosse la sua utilità, quando Ciccio aprì la bocca e cominciò a usarla per affilarsi i denti. Si udì un rumore graffiante e Meng Hao non sapeva se ridere o piangere.


"È fantastica!” esultò Ciccio, sempre più contento “i miei denti continuano ad allungarsi e io continuo a cercare cose per limarli, ma qualunque cosa trovassi si rompeva in pochi giorni. Ora posso usare questa per limarli per sempre!"


Meng Hao mostrò a Ciccio la Fazione Esterna della Setta. Gli propose anche di stare con lui nella Grotta dell'Immortale, ma Ciccio rifiutò. Aveva vissuto con un compagno per troppo tempo e non vedeva l'ora di avere un posto tutto suo nella Fazione Esterna della Setta. Non importava quello che gli dicesse Meng Hao, lui rifiutò. Quando arrivò davanti alla propria casa, sembrò completamente felice.


Meng Hao non insistette. A notte fonda, tornò alla Grotta dell'Immortale e si sedette a gambe incrociate.


Il tempo volò e presto furono passati tre mesi. Due mesi prima, Meng Hao aveva riaperto la sua bancarella nell'Area Pubblica di Basso Livello. Forse a causa di quello che era successo con Wang Tengfei, nessuno gli causò problemi e, presto, i suoi affari rifiorirono.


Presto, aggiunse anche oggetti magici ai suoi prodotti e gli affari crebbero ancora di più.  Ma ora, non era più da solo nella gestione della sua attività. Al suo fianco c'era un ragazzo grasso che si limava costantemente i denti con una spada volante. Aveva un buon senso degli affari e vendeva continuamente la sua mercanzia nell'Area Pubblica. In poco tempo, divenne la forza trainante dell'attività. Con la cooperazione di Meng Hao, che non poteva entrare personalmente, ricavarono un profitto di tutto rispetto.


Un giorno, quando ormai l'inverno era arrivato e i fiocchi di neve turbinavano nell'aria, Meng Hao sedeva a gambe incrociate sull’altopiano, in meditazione. Improvvisamente, Ciccio lanciò uno strillo e afferrò un uomo, scaraventandolo verso Meng Hao.


"Meng Hao, Meng Hao, guarda chi c'è!"
                                


                                



