---
weight: 180
title: Capitolo 180 – Shan Ling
pubDate: 2025-03-17T11:17:34.800Z
tags:
    - issth
---


Chen Fan guardò Meng Hao e rise divertito. Con i cuori colmi di felicità, lui e Meng Hao si trasformarono in raggi di luce prismatica che sfrecciarono in direzione degli altri discepoli della Setta della Spada Solitaria.


Quando l'uomo di nome Li vide Meng Hao avvicinarsi con Chen Fan si corrucciò.


“Il mio Giovane Fratello è una conoscenza del mio Maestro e desidera fargli visita” disse con calma Chen Fan come spiegazione. “Ci accompagnerà alla Setta.”


L'uomo chiamato Li non disse niente; semplicemente si girò e si trasformò in un raggio colorato che sfrecciò nel cielo.


“Giovane Fratello, dopo che saremo arrivati alla Setta implorerò il Maestro di prenderti come discepolo. Poi potremo essere Fratelli assieme nella Setta della Spada Solitaria. Non dovrebbe essere un grosso problema, non ho mai chiesto niente al Maestro, perciò c'è dall'ottanta al novanta percento di probabilità che accetti. Ovviamente, mi aspetto che ti accetti solo come un novizio. Tuttavia, la sua base di Coltivazione è allo stadio dell'Anima Nascente, perciò essere uno dei suoi novizi è comunque un'alta posizione all'interno della Setta della Spada Solitaria.” Sembrava che Chen Fan avesse già meticolosamente programmato il futuro di Meng Hao.


Meng Hao esitò per un momento e poi disse “Fratello Anziano, per il momento non penso sia necessario. In verità ho alcune questioni di cui devo occuparmi.”


“Giovane Fratello!” disse Chen Fan, la sua espressione all'improvviso solenne. ”Comprendo che tu non voglia unirti a un'altra Setta. Al tempo mi sentivo allo stesso modo, volevo essere membro di una singola Setta per tutta la mia vita. Tuttavia... noi siamo Coltivatori. Le nostre Sette sono la base di tutto, specialmente nel Dominio Meridionale. Chiunque non sia un membro di una Setta è un Coltivatore reietto. Indipendentemente dal livello della base di Coltivazione, un Coltivatore solitario fa progressi solo con grandi difficoltà. Diversi anni possono venire sprecati e i risultati possono essere vani.


“Hai bisogno di ascoltarmi a questo riguardo. La Setta della Spada Solitaria è la Setta numero uno nel Dominio Meridionale. Le sue Riserve del Dao sono incredibilmente profonde. È un luogo dove entrambi possiamo crescere.”


Meng Hao non rispose.


Mentre viaggiavano, Chen Fan continuò a dargli dei consigli, per tutto il tempo fino al pomeriggio del giorno dopo. Alla fine, il cancello principale della Setta della Spada Solitaria apparve più avanti. Infine, Meng Hao annuì.


Il sorriso di Chen Fan si allargò mentre fissava Meng Hao con il calore di un membro di una generazione più anziana che guardasse a uno più giovane. Sebbene non fosse molto più giovane di Meng Hao , ai suoi occhi era ancora il giovane scolaro che si era appena unito alla Setta.


La Setta della Spada Solitaria era formata da una enorme montagna, visibile da molto lontano. Questa montagna era la numero uno dell'intero Dominio Meridionale, un centinaio di volte più grande di qualsiasi altra.


Il nome di questa montagna era... Montagna del Dao Solitario!


A fluttuarci sopra nel cielo, vi era un'altra montagna che sembrava essere l'immagine specchiata della prima. Da lontano avevano un profilo come quello di una clessidra. Chiunque l'avesse viste per la prima volta sarebbe sicuramente rimasto scioccato.


Il nome della seconda montagna era... Montagna della Spada Solitaria!


Le montagne erano così larghe che era quasi impossibile guardare da una estremità all'altra in un solo sguardo. Meng Hao in tutta la sua vita non aveva mai visto montagne così grandi. Non poteva che tremare internamente alla loro vista.


Se fosse stato solo per le due montagne, allora non sarebbe stato un gran problema. Ma... al centro delle due montagne vi era una imponente spada che le perforava fino al suolo!


L'elsa della spada sporgeva sopra alle montagne e si allungava su nel cielo.


Infiniti raggi della luce del mattino riempivano l'area, dandogli un aspetto veramente celestiale.


Meng Hao prese un respiro profondo. Avendo posto gli occhi sulla Setta del Setaccio Nero e la Setta della Spada Solitaria, aveva ora visto due delle grandi Sette del Dominio Meridionale. La Setta del Setaccio Nero era senza dubbio influente. Il terrore causato dal loro potere avrebbe fatto inchinare chiunque di fronte a loro.


Tuttavia, la semplice e assoluta potenza della Setta della Spada Solitaria non faceva inchinare gli altri di fronte a loro, ma li faceva intimorire!


“Mi domando come appaiano la altre grandi Sette...” pensò tra se Meng Hao mentre fissava la Setta della Spada Solitaria.


Il gruppo volò velocemente. Mentre si avvicinavano alla Montagna del Dao Solitario raggiunsero un'area protetta da un bellissimo campo di luci colorate. Più avanti, l'uomo di nome Li guardò freddamente indietro verso Meng Hao e poi sbuffò. Con questo sparì nella luce.


Meng Hao guardava senza emozione mentre se ne andava. Secondo le sue stime quell'uomo era qualcuno che non riusciva a vedere davvero il cuore delle cose. Se Chen Fan non l'avesse fermato prima, sarebbe stato ferito o ucciso. Sarebbe dipeso tutto dall'umore di Meng Hao.


“Non preoccuparti” disse Chen Fan, chiaramente preoccupato per Meng Hao. “Una volta che il Maestro ti avrà accettato come novizio, il Fratello Anziano Li non oserà darti fastidio.” Fece un sorriso confortante e poi tirò Meng Hao attraverso il campo di luci colorate. Tirò fuori un contenitore di giada luminoso. La luce vorticò loro attorno, guizzò e poi loro scomparvero.


Quando ricomparvero erano ai piedi della Montagna del Dao Solitario. L'aria era piena del profumo dei fiori e del canto degli uccelli. Si potevano vedere dei ruscelli gorgoglianti. C'erano parecchi discepoli della Setta che andavano avanti e indietro; quando videro Chen Fan ognuno di loro gli fece dei rispettosi saluti.


Chen Fan condusse Meng Hao nel cortile di una casa. “Giovane Fratello” disse, “tu aspettami qui. Io vado a fare i miei omaggi agli Anziani. Dopodiché, andrò a cercare il mio Maestro, probabilmente non tornerò fino a notte. Tu riposati un poco qui o vai a fare una passeggiata attorno se ti va. Quando torno potremo stare alzati tutta la notte a chiacchierare.” Strinse le spalle di Meng Hao, poi si voltò e volò fuori in un raggio di luce colorata.


Meng Hao lo guardò partire, poi si guardò attorno. Aprì il cancello del cortile ed entrò in casa. Era decorata con gusto, sebbene non in modo stravagante. Ogni cosa emanava raffinatezza; questo era particolarmente vero per la vasta collezione di pergamene. Meng Hao scelse uno degli antichi testi e si sedette a gambe incrociate a esaminarlo.


Dopo che fu passato un po' di tempo mise giù l'antico rotolo e uno sguardo pensieroso gli baluginò negli occhi.


“Forse dovrei unirmi alla Setta della Spada Solitaria...” pensò con le sopracciglia aggrottate. Non era la sua prima scelta, tuttavia, la Setta del Setaccio Nero sicuramente non sarebbe passata sopra alla faccenda della gelatina. Entrare nella Setta della Spada Solitaria poteva non essere una cattiva scelta.


I suoi occhi luccicavano con ostinazione al pensiero della Setta del Fato Viola. Disperdere il veleno non era l'unica ragione per cui aveva quella reazione. “Sono tuttora incline per la Setta del Fato Viola” pensò. “Voglio davvero imparare il Qi Viola dell'Est...” Con quella tecnica avrebbe potuto formare un Nucleo Viola, che era l'apice della Formazione del Nucleo.


“Per di più ho bisogno di studiare l'alchimia. Non posso affidarmi ad altri ogni volta che ho bisogno di creare un elisir. Particolarmente vero per l'Elisir del Nucleo Perfetto...” Meng Hao rimase seduto li, perso nei suoi pensieri per un po' di tempo. Presto cominciò a calare la sera e la luce del Sole penetrava dall'esterno. Meng Hao prese un respiro profondo e, vedendo che Chen Fan non era ancora tornato, decise di uscire dalla casa per un po' per guardare la Montagna del Dao Solitario.


Il Sole del tramonto splendeva sulla montagna, dandole un aspetto vago. La nebbia cominciava a salire intorno alla montagna e Meng Hao socchiuse gli occhi mentre la osservava più attentamente.


All'improvviso scorse una donna vestita con un indumento verde-blu che fluttuava lungo un sentiero sulla Montagna del Dao Solitario.


L'apparizione della donna sembrò schiarire all'improvviso la foschia circostante. Si poteva udire il suono delle persone che cadevano in ginocchio e prostrandosi a lei.


“È la Sorella Anziana Shan Ling.” [1]


“È davvero la Sorella Anziana Shan Ling. Ho sentito che ogni nono giorno del mese, al tramonto, discende dalla montagna per raccogliere le gocce di rugiada...”


“Saluti, Sorella Anziana Shan Ling.”


Il suono delle voci giungeva fino a Meng Hao, che guardava mentre la donna fluttuare lentamente giù per la montagna, quando improvvisamente la voce della Giada del Sigillo del Demone risuonò nella sua testa e gli tremò il cuore.


“La pietra della Nona Montagna discese e diventò una nuova montagna (山). La montagna (山) ha uno spirito (灵) e lo spirito (灵) è demoniaco. La sua volontà non è di questo mondo. Se lo incontrerai... permettigli di trasformarsi magicamente se è buono. Sigillalo e sterminalo se è violento. Fai la tua scelta dopo attenta considerazione.”


Il suono riecheggiò nella mente di Meng Hao. Rimase lì un momento, silenzioso, recuperando il proprio contegno; era abituato alle bizzarrie della Giada del Sigillo del Demone. Guardò la donna e i suoi occhi brillarono di una strana luce.


Un gruppo piuttosto grande di Coltivatori era volato qui chinandosi alla donna e offrendo parole di rispetto. Uno di loro non era altri che l'uomo di mezza età di nome Li, che le si inchinava cortesemente.


Nell'attimo in cui lo sguardo di Meng Hao si posò sulla donna, lei guardò in basso verso di lui e sembrò bloccarsi a mezz'aria. Uno sguardo attento le colmò gli occhi mentre lo osservava.


I loro sguardi si incrociarono per lo spazio di alcuni respiri, e le sopracciglia della donna si aggrottarono leggermente. Poi, lei distolse lo sguardo e continuò, allontanandosi per la sua strada. Lei se ne andò, ma l'uomo chiamato Li sembrava aver notato lo sguardo intercorso fra i due.


Aveva anche notato il cipiglio di Shan Ling. Si schiarì freddamente la gola, poi il suo corpo s'illuminò e sfrecciò verso Meng Hao.


Questo attirò l'attenzione dei circostanti discepoli della Setta della Spada Solitaria. In un battito di ciglia, l'uomo di nome Li arrivò, fluttuando sopra al cortile dove si trovava Meng Hao. Guardò in basso con un freddo bagliore negli occhi.


“Ancora tu!” disse freddamente. “Prima sopravvaluti la tua forza e poi osi mancare di rispetto alla Sorella Anziana della Setta della Spada Solitaria, Shan Ling! Qual è il tuo scopo nel venire qui?” Questo fece guardare Meng Hao da molti dei discepoli attorno.


“Chi è quel tipo?”


“Sembra un poco famigliare, ma non penso di averlo visto in precedenza...”


“Io mi ricordo di lui. Quello è l'ospite che il Fratello Anziano Chen ha portato con se questo pomeriggio. Mi domando cosa il Fratello Anziano Li voglia da lui?”


L'espressione di Meng Hao era la stessa di sempre mentre guardava l'arrogante carattere di Li.


“Cosa intendete esattamente, Vostra Eccellenza?” disse senza emozione.


“Qualunque sia il tuo scopo qui, tu sei nella Setta della Spada Solitaria. Considerando le tue azioni, penso di dover prendere il posto del tuo Fratello Anziano nell'insegnarti una lezione.” Ovviamente non era interessato a fornire nessunissima educazione a Meng Hao. Gli aveva lasciato una cattiva impressione fin da subito e, quando unito al cipiglio di Shan Ling, l'aveva colmato di risentimento. Alzò la mano destra, al che il potere del grande cerchio della Stabilità della Consistenza esplose.


“Ridicolo” disse Meng Hao freddamente. La mano di Li discese e apparve l'immagine illusoria di una grande spada. Questa scese su Meng Hao, traboccante del potere del grande cerchio della Stabilità della Consistenza.


Gli occhi di Meng Hao dardeggiarono freddamente e alzò la mano. Dopotutto, non aveva una buona impressione di quest'uomo. Tuttavia, prima che potesse fare alcunché, una piccola daga nera sfrecciò verso di loro e si schiantò contro la spada fantasma di Li.


Echeggiò uno scoppio e la spada fantasma si disintegrò. La faccia di Li si accese mentre Chen Fan volava verso di loro in un fascio di luce colorata.


“Fratello Anziano Li, continui a tormentare il mio Giovane Fratello. Con una base di Coltivazione allo stadio dello Pseudo Nucleo, devi davvero farmi perdere così tanto la faccia? Io sono uno dei Sette Figli della Spada Solitaria. Tu, chi diavolo credi di essere?”


NOTE:


1. Il nome di Shan Ling in cinese è山灵 shān líng. Shan significa “montagna”. Ling significa “spirito”.
                                


                                



