---
weight: 1840
title: Capitolo 184 - Sette Stermini
pubDate: 2025-03-17T11:17:34.801Z
tags:
    - issth
---


Quell'uomo di nome Li non aveva modo di sapere quanto fosse famoso Meng Hao nello Stato di Zhao, né della lancia di ferro, che si trovava ancora nelle mani della Setta del Fato Viola…


Il corpo di Meng Hao tremò, e si lanciò verso Li. Sollevò la mano destra e tracciò il segno di un incantesimo; immediatamente si udì il ruggito di un Drago di Fuoco.


Non era particolarmente grosso, arrivava a malapena alla trentina di metri, e anziché essere del colore del fuoco, era scuro, con due ali che sbattevano con forza. Era ovviamente un Drago Volante delle Tempeste.


Tutto il potere della base di Coltivazione di Meng Hao era condensato nel suo corpo, nemmeno una goccia scivolava fuori. Soltanto qualcuno molto più potente di lui, qualcuno di una fase più alta, sarebbe stato in grado di percepire i movimenti appena accennati del potere della base di Coltivazione nel corpo della bestia.


Aveva davvero l'aspetto di qualcosa prodotto dal potere della fase intermedia di Stabilità della Consistenza, persino inferiore ad essa.


Dei ghigni apparvero sulle facce dei Coltivatori fuori dall’Arena dei Combattimenti. Erano chiaramente divertiti dalla scena.


Chen Fan sospirò internamente. Non diceva nulla, ma i suoi occhi erano vacui mentre pensava, non al pugnale volante, ma al fatto che quella era un’Arena dei Combattimenti, e non c'era modo di dire quali mosse mortali Li avrebbe potuto usare.


Zhou Shanyue guardava sorridendo, anch'egli in silenzio. Appariva davvero molto soddisfatto, fin troppo. Non gli era mai piaciuto Chen Fan, fin dall'inizio, quando suo padre l'aveva condotto alla Setta della Spada Solitaria. Era convinto che l'avesse trattato troppo bene per l'emarginato che era.


Riguardo invece il pugnale volante che gli era stato dato, Zhou Shanyue lo considerava di sua proprietà. Come poteva essere stato dato a qualcun altro? E perché quel qualcuno non era un membro della generazione corrente dei Sette Figli della Spada Solitaria?


Non aveva capito, ma non aveva neppure osato lamentarsi con suo padre. Ogni giorno la sua inimicizia verso Chen Fan si era fatta sempre più forte.


"Finalmente, oggi ho una possibilità!" Pensò. "Chen Fan, ahh, Chen Fan, il pugnale volante apparterrà finalmente a me. Patetico perdente, osi davvero sfidarmi?!" Un sorriso si allargò sul suo volto, e scoppiò a ridere.


Nell'arena, anche Li rideva. Un'espressione beffarda copriva il suo volto mentre guardava il Drago di Fuoco di Meng Hao accelerare verso di lui. Il suo ghigno si fece più largo.


"Un Coltivatore barbaro, proveniente da una setta ormai dimenticata," disse in tono derisorio. "Non meriti nemmeno di essere qui. La tua magia è così semplice! Ti permetti davvero di usare un pietoso Drago di Fuoco? Anche nella fase intermedia, posso ucciderti facilmente." Scosse la manica, e il potere della Stabilità della Consistenza ribollì nell'aria. Poi sollevò la mano, e sui lati del suo palmo apparvero le immagini illusorie di un sole e di una luna. Presto si trasformarono nelle aure di due spade, baluginanti di luce. Li scosse la mano, ed esse si gettarono in avanti, urlando attraverso l'aria, verso il Drago in avvicinamento.


Un'ovazione si sollevò dai Coltivatori nelle vicinanze.


Accadde tutto in un istante. Il sole e la luna si schiantarono contro il Drago di Fuoco, ma non appena lo colpirono cominciarono a mutare forma.


Un boato risonò mentre la spada della luna spingeva la propria lama contro il Drago. Sembrava che stesse tentando di spostare una montagna. Cadde immediatamente a pezzi.


Prima ancora che potessero fluttuare via, i pezzi della spada furono travolti dal fiato del drago, e mutarono in cenere.


Anche la spada del sole esplose in mille pezzi. Il Drago non riportava nemmeno un graffio. La sua velocità aumentó mentre si scagliava contro Li.


Più avanzava, più grande pareva farsi il suo corpo. Trenta metri, poi novanta, e centocinquanta… In un battito di ciglia, aveva superato i trecento metri e continuava a crescere!


Un potere misterioso emanava dal Drago, e prendeva lentamente la forma di un mostruoso Mare di Fuoco. Era l'aura del drago, e mentre si allargava, le gigantesche ali del mostro si allargarono tanto da coprire il cielo, avvolgendo con le fiamme l'Arena dei Combattimenti.


Li non avrebbe mai potuto prevedere qualcosa del genere. Nemmeno Zhou Shanyue, e men che meno i discepoli che gli stavano attorno, e rimasero a guardare, attoniti in volto.


Un ruggito poderoso scosse l'Arena dei Combattimenti. Lo scudo che la circondava tremò.


Meng Hao si lanciò improvvisamente in avanti, e attaccò veloce come un fulmine. Il volto del suo avversario si fece bianco, colmo di un'espressione incredula. Nove pezzi di giada apparvero attorno a lui, fluttuando, emanando un'energia protettiva contro il potere del Mare di Fuoco.


Ma Meng Hao continuava ad avanzare come una freccia. In un istante si scontrò con lo scudo generato dai nove pezzi di giada.


Si udì un altro boato, assieme a un urlo miserabile. Gli spettatori rimasero a guardare, atterriti, mentre le fiamme cominciavano a cedere. Li roteò all'indietro come un aquilone rimasto senza coda, il sangue che schizzava dalla sua bocca, gli occhi attoniti.


Meng Hao emerse dal Mare di Fuoco, completamente calmo. Continuava a sorridere timidamente.


Zhou Shanyue sobbalzò. Chen Fan sbatté gli occhi.


Nel silenzio del pubblico, il corpo dell'uomo di mezza età smise di muoversi. Un'espressione agghiacciante apparve sul suo volto, poi, improvvisamente, cominciò a spingere contro la propria fronte.


Il suo corpo tremò, colmato dal potere del grande circolo della Stabilità della Consistenza. Il potere della fase dello Pseudo Nucleo esplose fuori dal corpo. Era ben oltre quello che aveva mostrato poco prima. I suoi occhi irradiavano voglia di uccidere, fissi su Meng Hao e sul Mare di Fuoco. Lo sguardo derisorio di prima apparve di nuovo.


"Sembri qualificato per essere abbattuto dal vero potere della mia base di Coltivazione!"


L'espressione di Meng Hao non mutò. Continuò a sorridere timidamente, senza dire nulla. Il sorriso bastò a scatenare dentro di Li una forte sensazione di disgusto. Subito si lanciò in avanti, sollevando con la mano la borsa ed estraendone una spada azzurra.


La lama ruotò sopra la sua testa, prendendo la forma di una balena. Risucchiò tutto il potere della fase finale di Stabilità della Consistenza, riempiendo l'aria con un penetrante ronzio. Subito apparvero nell'aria circostante sette immagini della stessa spada.


"Sette Stermini! Fratello anziano Li sta usando una mossa mortale!"


"È una delle posizioni più potenti della Stabilità della Consistenza, una profonda magia dei Sette Figli della Spada Solitaria…"


Persino Chen Fan cambiò espressione. "Il Sette Stermini della Spada Solitaria!" Era sul punto di fare un passo avanti, ma Zhou Shanyue, ridendo, allungò il braccio bloccandogli la strada.


"Giovane Fratello Chen, è proibito interferire negli scontri dell'Arena dei Combattimenti. Non vorrai mica contravvenire alle regole della Setta, vero?"


Mentre i discepoli continuavano a discutere, i capelli di Li frustavano selvaggiamente l'aria. Le sue dita tracciarono gesti di incantesimo, sollevando un ciclone dal profondo della terra. Esso si fuse con la spada azzurra, e un'espressione crudele apparve sul volto dell'evocatore mentre muoveva appena un dito.


La spada azzurra sembrava tagliare attraverso l'aria, mentre si proiettava verso Meng Hao con incredibile velocità.


Era uno degli attacchi più potenti di un Coltivatore del grande circolo di Stabilità della Consistenza, nonché una delle arti più efficaci della Setta della Spada Solitaria. Era chiaro che Li fosse intenzionato a colpire mortalmente!


"Userò questa magia per guadagnarmi un posto tra i Sette Figli. Oggi… Battezzerò la mia vittoria con la tua testa!" La voce sinistra rimbombava mentre la spada continuava ad avanzare. Si avvicinava a Meng Hao assieme alle sette immagini fantasma.


Meng Hao sorrise.


"Sono senz'altro carente per quanto riguarda le tecniche magiche… " Mugugno tra sé e sé. Improvvisamente allungò la mano. La spada si fermò.


Meng Hao fece un passo avanti, e colpì l'aria una seconda volta, poi una terza e una quarta. Per ogni colpo avanzava di un altro passo. Al quinto colpo era al di sopra della spada. Davanti a lui apparve una colossale immagine illusoria: una mano, grande quanto lui. Si lanciò verso la spada. [1]


Nello stesso momento, il Senso Spirituale di Meng Hao esplose al massimo della sua potenza. Quando era nella prima fase della Stabilità della Consistenza, il suo Senso Spirituale era in grado di abbattere i Coltivatori di fase finale. Ma ora aveva un Pilastro del Dao in più, ed era ancora più potente. Il Senso Spirituale si fuse con la gigantesca mano, e quando essa colpì la spada azzurra, il boato fu tale da assordare tutti per un attimo.


La spada azzurra tremò. Le immagini fantasma che la circondavano scoppiarono e svanirono, una ad una. Anche la superficie della spada vera si coprì di crepe.


La gigantesca mano superò la spada, e avanzò verso Li. Non c'era modo di evitarla. Colpì direttamente il suo corpo.


Il sangue schizzò di nuovo dalla sua bocca, Li si trascinò all'indietro, il volto pallido come gesso. Il quinto passo di Meng Hao l'aveva portato esattamente accanto alla spada azzurra. Sollevò la mano e la spinse appena.


La spada si spezzò in due.


"Hai perso. Ora devi pagare," disse Meng Hao. Scosse la manica, e due frammenti della spada caddero ai piedi di Li. Il volto dell'uomo era cadaverico, e dalla bocca schizzò un'altra manciata di sangue. Persino la sua aura si era fatta più debole. Quando alzò, fissò il suo avversario, uno sguardo incredulo e disperato copriva la sua faccia.


Aveva… Aveva perso!


NOTE:


1. La tecnica usata da Meng Hao è presente nel capitolo 149.
                                
                                



