---
weight: 1940
title: Capitolo 194, La Volontà dell'Albero del Mondo [1]
pubDate: 2025-03-17T11:17:34.805Z
tags:
    - issth
---


La velocità del vento aumentava con l'altitudine, non era possibile volare troppo in alto in quel luogo. Meng Hao vide un discepolo della Setta del Setaccio Nero dirigersi direttamente verso la cima dell'albero. Prima ancora di raggiungerla emise un urlo straziante, e il suo corpo scomparve in una nebbia di sangue e carne.


Il vento continuava ad aumentare. Sembrava che l'aria fosse colma di lame aguzze, e la pressione faceva sembrare i tremila metri attorno all'albero una parete schiacciata contro i loro corpi.


Quando Meng Hao raggiunse l'area, sentì la pressione schiacciarlo. Più si avvicinava all'albero, più spessa era l'energia che ne riceveva. Era in grado di assorbirla, e più si avvicinava più in fretta vi riusciva. I suoi occhi brillavano.


"Andare avanti è difficile per gli altri, ma per me, questo luogo è una terra consacrata della Coltivazione!" Guardò verso l'albero, che si allungava per migliaia di metri nel cielo. "Chissà che razza di albero è questo?" Percepiva che l'energia spirituale in quel luogo non fosse quella dei Cieli o della Terra, ma veniva proprio dall'albero.


Mentre tutti gli altri si affaticavano verso la cima, sopra le nuvole, i membri delle cinque Sette e dei tre Clan rimasero a guardare attraverso il vortice.


Vedevano tutto con chiarezza.


Song Tian sorrise. "Di tutti gli eroi e prescelti che sono giunti qua oggi, mi chiedo chi sarà il primo a raggiungere l'albero." Gli Eccentrici dell'Anima Nascente delle Sette e dei Clan sorrisero tutti.


"Temo sia difficile da dire. Non avrei mai immaginato che la ricerca di un genero del Clan Song avrebbe riguardato questo dipinto sacro…"


"Deve essere stato un frammento della volontà dell'antico Albero del Mondo ad evocarlo. Questo è stato dipinto dall'antico Granmaestro Daoista Shui Dongliu [2] quando ha ottenuto l'illuminazione nel luogo leggendario dove l'Albero del Mondo è andato distrutto. Si dice che lo stesso albero possa essere invocato con una sufficiente illuminazione. È davvero un tesoro prezioso se è capace di evocare qualcosa di così antico."


Han Bei sedeva in disparte, osservando la discussione. Guardò per un attimo Meng Hao che si faceva strada nel vortice di nuvole. Il suo volto era calmo e non lasciava indizi sui suoi pensieri.


Anche Li Shiqi guardava l'albero, perso nei suoi pensieri.


Il Coltivatore dell'Anima Nascente della Setta del Setaccio Nero era un uomo di mezza età. "Il frammento di volontà dell'Albero del Mondo è capace di rilasciare l'antica energia spirituale della sostituzione dei Cieli," disse. "Sfortunatamente è inutile per i Coltivatori, e sarà per loro soltanto un ostacolo. Tuttavia, con una base di Coltivazione e un'illuminazione sufficienti, l'Albero del Mondo potrebbe essere in quel mondo. Che tesoro prezioso! Potrebbe essere addirittura possibile che questo tesoro aiuti i discepoli ad aumentare le loro basi di Coltivazione." Mentre guardava nel vortice di nuvole, il suo sguardo si posò su Meng Hao.


Si era accorto di lui da un po', ma era rimasto in silenzio e non aveva detto nulla.


"Deve essere senz'altro un frammento di volontà dell'Albero del Mondo. Lo stesso quadro è intitolato Antica Volontà dell'Albero del Mondo. Mi è stato dato in dono dall'ottavo Lord del Mare della Via Lattea quando avevo mille anni d’età. L'ho estratto oggi per aiutare questi giovani ad ottenere l'illuminazione dei tempi antichi, nonché per dare beneficio a tutti voi. Questo quadro non mi apparterrà a lungo." Song Tian rise, scuotendo la testa. "Ho intenzione di donarlo a chiunque sarà il prossimo genero di questa generazione del Clan Song."


A quelle parole, gli altri Coltivatori dell'Anima Nascente presero a fissare il vortice in silenzio, gli occhi che brillavano.


D’improvviso, l'Eccentrico Song, che sedeva molto in basso, scoppiò a ridere e disse, "Patriarca, è appropriato che io mi conceda una piccola scommessa con questi compagni daoisti su chi raggiungerà per primo l'albero?"


L'Anziano Fan della setta della Spada Solitaria scoppiò in una risata cavernosa. Portò alla bocca un sorso di alcol e disse in tono derisorio, "È chiaro che tutti noi scommetteremo sui discepoli delle nostre sette. Anziano Song, su chi scommetterete?"


"Su di lui!" disse l'Eccentrico Song sollevando il braccio e indicando il vortice.


Meng Hao.


Tutti i Coltivatori dell'Anima Nascente seguirono la linea tracciata dal dito dell'Eccentrico Song per guardare verso Meng Hao. Gli occhi di quelli della Setta del Setaccio Nero brillarono. Il Coltivatore dell'Anima Nascente del Clan Wang aggrottò la fronte.


L'Anziano Fan della Setta della Spada Solitaria rise guardando l'Eccentrico Song.


"Eccellente, quali sono le puntate?" domandò il Coltivatore della Setta del Demone di Sangue, una donna anziana e rugosa dai capelli completamente argentati. La sua voce era rauca, come delle ossa strofinate l'una contro l'altra. Sorrideva in modo ipocrita.


"Io punto questo Frutto dell'Anima!" disse l'Eccentrico Song. Scosse la manica e premette le dita sulla propria fronte. Nello spazio di pochi respiri apparve l'immagine illusoria di una figura a gambe incrociate, di piccole dimensioni.


In un battito di ciglia, la figura si condensò in un oggetto che assomigliava a un Frutto dello Spirito. Emetteva una fragranza delicata.


Era un Frutto dell'Anima: i Coltivatori dell'Anima Nascente potevano dargli una forma propria a partire dalle loro anime, ed era qualcosa di paragonabile ai materiali più preziosi. I Cieli e la Terra potevano creare questi frutti, ma i corpi dei Coltivatori dell'Anima Nascente appartenevano al Cielo e alla Terra, e potevano pertanto produrre naturalmente simili frutti.


I frutti dell'anima erano come un porta fortuna proveniente dal cielo e dalla terra, e il tesoro più prezioso dei coltivatori dell'Anima Nascente.


Le parole dell'Eccentrico Song fecero apparire un'espressione pensierosa sui volti degli altri. Non passò molto tempo prima che tutti quanti condensassero Frutti dell'Anima da loro prodotti. Presto ce ne furono otto, che fluttuavano a mezz'aria.


L'offerta di otto Frutti dell'Anima sarebbe stata una grande tentazione per un qualunque Coltivatore dell'Anima Nascente. Tutti facevano finta di essere indifferenti, ma dentro di loro tremavano di eccitazione. I loro sguardi si perdevano nel vortice di nuvole in cerca dei vari discepoli.


Song Tian sorrise senza fare nulla. Due uomini sedevano al suo fianco: uno meditava con gli occhi chiusi, l'altro guardava i coltivatori nel vortice, cupo in volto. Il figlio del Dao del Clan Song, Song Yunshu, sedeva calmo di fianco al Patriarca. Sorrideva senza dire nulla. Nei suoi occhi brillava una luce intensa.


L'Eccentrico Song sembrava soddisfatto. I suoi occhi luccicavano mentre fissava Meng Hao nel vortice di nuvole.


"Avanti, ragazzo, " pensò, "Voglio vedere le stesse capacità che hai usato quel giorno nello Stato di Zhao. Se vincerai, ti donerò uno di questi frutti." Attendeva l'esibizione di Meng Hao con grandissima aspettativa.


Mentre gli altri facevano le loro puntate, le dozzine di Coltivatori in fondo all'albero continuavano ad arrampicarsi. Erano lenti per la pressione, ma procedevano. In quel momento, il più veloce del gruppo era Wang Tengfei. Gli occhi erano rossi. Era la sua unica possibilità. Se si fosse unito al Clan Song avrebbe potuto ricominciare daccapo, e dare inizio a una nuova ascesa.


"Chu Yuyan, maledetta troia. E anche tu, Meng Hao! Aspettate che arrivi!" Serrò i denti, spingendosi in avanti per qualche altra dozzina di metri.


Alle sue spalle, Wang Youcai procedeva in silenzio. Alle spalle del ragazzo avanzava un gruppo guidato da Chen Fan.


Ciccio avanzava a velocità media con la sua squadra di guardia del corpo. Meng Hao era rimasto indietro, ma la sua espressione era calma. Ogni tanto si fermava, risucchiando con calma un po' della spessa energia spirituale attorno a lui.


Presto passò un'ora. Wang Tengfei era ormai a una trentina di metri dall'albero, Wang Youcai a sessanta. Tutti gli altri erano a più di tre centinaia di metri. Tra le nuvole, l'Eccentrico Song cominciava a innervosirsi, mentre gli altri Coltivatori dell'Anima Nascente sorridevano.


Altri trecento metri sotto, Meng Hao prese un profondo respiro. Assorbire l'energia spirituale era per lui come una manciata di Elisir della Terra del Setaccio. Nonostante la sua cautela, ne aveva già assorbita tantissima. Improvvisamente i suoi occhi brillarono.


"È un'opportunità rara," pensò. "Posso assorbirla tutta, già che ci sono!" Cominciò ad avanzare, gli occhi colmi di determinazione. In quel momento un tremore percorse il suo corpo mentre smetteva di reprimere i quattro Pilastri Perfetti del Dao. Cominciarono a ruotare, un ronzio risuonò dentro di lui. Un vortice apparve attorno al corpo.


L'energia spirituale che lo circondava, catturata dal vortice, si proiettò verso di lui. L'acqua che lo colmava si fece furiosa, il corpo stesso parve deformarsi e farsi sfocato. Qualcosa di misterioso gridava dentro di lui, e la sua velocità aumentò di molto.


Non aveva intenzione di accelerare, ma mentre saliva sempre più in alto l'energia spirituale si faceva sempre più abbondante. In un battito di ciglia fu a tre centinaia di metri dall'albero, poi due...


La sua Base di Coltivazione stava aumentando. Il profilo del quinto Pilastro era ormai completamente visibile e si faceva sempre più solido.


Meng Hao cominciava ad eccitarsi. Prese un profondo respiro, accelerando ancora. Non c'era nessuna ragione per non assorbire tutta l'energia spirituale.


Era sempre stato così, anche quando era ancora uno studente. Era così che viveva. Di solito non gli piaceva mettersi in mostra, ma a volte era inevitabile, e quando accadeva, andava sempre oltre il limite.


Il Quinto Pilastro si solidificò e la Base di Coltivazione continuò ad aumentare. I suoi occhi brillavano sempre più forte, l’aura era sempre più potente!


Nello spazio di pochi respiri era solo a novanta metri dall'albero. La sua velocità e quella del suo assorbimento erano ormai incredibili. I Coltivatori nelle vicinanze se ne accorsero presto.


"Cosa sta facendo…?"


"Sta… Sta assorbendo l'energia spirituale? È impossibile!"


"Ma come fa?"


Lo guardavano atterriti, non soltanto i Coltivatori nelle vicinanze ma anche gli spettatori oltre le nuvole, i cuori attoniti.


"Sta assorbendo l'antica energia spirituale!"


"Che cos'è? Che tipo di tecnica sta usando per fare questo?"


Gli occhi dei Coltivatori dell'Anima Nascente luccicavano come fulmini mentre lo guardavano. Erano scossi, non avrebbero mai potuto immaginare di vedere qualcosa del genere. Inoltre, anche se i coltivatori del loro livello sarebbero stati facilmente in grado di vedere la base di una persona, i pilastri di Meng Hao erano per loro invisibili. Era come se qualche forza bizzarra stesse intervenendo, rendendo impossibile per loro di cogliere anche solo il minimo indizio. L'uomo di mezza età della Setta del Setaccio Nero rimase a guardare pensieroso, serrando gli occhi. Aveva notato quella strana oscurità attorno ai pilastri del giovane anche prima che entrasse nel vortice.


Mentre i Coltivatori allarmati guardavano la salita di Meng Hao, il patriarca Song Tian lo guardò, gli occhi illuminati. Non l'aveva mai perso di vista sin dall'inizio. Tremarono di sorpresa mentre ammirava i suoi movimenti.


L'Eccentrico Song rise fragorosamente. Era sorpreso, ma allo stesso tempo soddisfatto. Mentre la sua risata risuonava, Han Bei prese un altro profondo respiro, pensando a come Meng Hao era entrato nel calderone quadrato, anche se il suo nome non esisteva tra le Nove Grandi Famiglie.


Gli occhi da fenice di Li Shiqi luccicavano mentre guardava Meng Hao.


In fondo al gigantesco albero, l’energia spirituale pulsava, facendo crescere l’intensità del vento. Una folata ghermì Wang Tengfei, facendolo ruzzolare all'indietro fino a centoventicinque metri circa. Anche gli altri caddero, e Meng Hao era ora la persona più vicina all’albero.


Wang Tengfei sollevò la testa e ululò verso le nuvole. Non poteva accettare una situazione del genere. Si spinse in avanti con tutte le sue forze. Nello stesso momento, Meng Hao prese un profondo respiro e si spinse ancora più in alto. Trenta metri, e altri trenta!


In due spinte fu ormai a poca distanza dall'albero. Era piccolo come un grillo paragonato alle sue dimensioni. Il vortice turbinava attorno a lui, risucchiando nella sua direzione l’energia spirituale dell’area. Era ora visibile la forma completa del quinto Pilastro del Dao. Di questo passo sarebbe stato in grado di completarlo.


Sarebbe diventato… la persona più potente nello stato di Stabilità della Consistenza.


Che si trattasse di Prescelti o di Figli del Dao, tutti sarebbero stati erba secca schiacciata sotto i suoi piedi.


NOTE:


1. L’Albero del Mondo è menzionato nei capitoli 109, 158 e 160.
2. Il nome di Shui Dongliu in cinese è水东流 shuǐ dōng liú – Shui è un cognome cinese, che significa anche “acqua”. Dong significa “est”. Liu significa “flusso”. Letteralmente, quindi, il suo nome significa: “L’acqua scorre verso est.”
