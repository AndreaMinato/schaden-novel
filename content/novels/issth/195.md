---
weight: 1950
title: Capitolo 195 - Rallentando Tutti
pubDate: 2025-03-17T11:17:34.805Z
tags:
    - issth
---


La possibilità di fronte alla quale si trovava Meng Hao era improvvisa e inaspettata. Grazie a questa fortuita pausa la sua base di Coltivazione crebbe ad incredibile velocità. Oltretutto, più si avvicinava all'albero, più l’energia spirituale diventava intensa.


Prese un respiro profondo, ignorando completamente gli sguardi strani che tutti gli lanciavano. Era completamente concentrato sull'enorme albero e la bizzarra energia spirituale che emanava e che solo lui poteva assorbire.


Era da molto tempo che non godeva della sensazione di assorbire energia spirituale. I suoi occhi brillarono intensi mentre si scagliava in avanti.


L’energia spirituale dell’albero ribollì all'impazzata. Il suo corpo era come un vorticante buco nero che assorbiva tutta l’energia spirituale, senza eccezione.


La base di Coltivazione continuava ad aumentare e l’immagine del quinto Pilastro del Dao si fece più chiara. Presto non sarebbe più stata un’illusione.


Dieci per cento, venti per cento, trenta per cento,…


Meng Hao era sempre più eccitato mentre assorbiva la sempre più densa energia spirituale. Balzò in avanti, diretto verso la base dell’enorme albero.


Accanto al torreggiante albero, Meng Hao era poco più che un insetto, piccolo e debole. Era impossibile anche solo metterlo a confronto. Erano tanto diversi quanto una lucciola e la luna brillanti.


Meng Hao fu il primo a salire sull'albero. Gli altri Coltivatori si avvicinarono. Nel tempo di dieci respiri, anche Wang Tengfei e Wang Youcai salirono sull'albero.


Ovviamente non potevano assorbire l’energia spirituale di quel luogo e quindi non avevano modo di ricaricarsi. Non c’è bisogno di dire quanto per loro fosse difficile avanzare. D’altra parte, Meng Hao era come un pesce nell'acqua. In un attimo era già trecento metri avanti rispetto a tutti gli altri.


Dopo aver visto ciò, gli occhi degli spettatori s’illuminarono di uno strano bagliore. Questo era vero soprattutto per il Patriarca del Clan Song. I suoi occhi brillarono intensamente mentre si posavano sul vortice nelle nubi e su Meng Hao.


Quindi può assorbire l’energia spirituale lì…” pensò. “Ma quel luogo è solo un dipinto dell’Albero del Mondo. Non può essere considerato nemmeno un’immagine proiettata. In ogni caso possiede parte della volontà dell’Albero del Mondo e della densa energia spirituale, anche se non molta…” i suoi occhi brillarono, anche se erano leggermente esitanti.


Anche Eccentrico Song era scioccato, ma allo stesso tempo stava per impazzire dalla gioia. Un ampio sorriso gli spuntò sul volto. Osservò le espressioni mutevoli sui volti degli altri Coltivatori allo stadio dell’Anima Nascente e il suo sorriso si allargò ancora di più. Agitò la mano per riunire alcuni Frutti Spirituali.


Compagni Daoisti, devo raccogliere la mia vincita. Volete scommettere ancora? Scommetto che quel ragazzo sarà il prossimo genero del Clan Song. Che ne dite? Scommettete o no?”


Gli altri Coltivatori allo stadio dell’Anima Nascente lo ignorarono, rifiutandosi di raccogliere la provocazione e concentrandosi su ciò che succedeva nel vortice di nubi. Osservarono pensierosi Meng Hao che saliva sul gigantesco albero.


Eccentrico Song continuò a punzecchiare gli altri, ma vedendo che si rifiutavano di parlare, si limitò a mettere via i frutti Spirituali e rise. I sentimenti maligni nei confronti di Meng Hao di alcuni anni prima erano completamente spariti.


Quel Meng Hao non è male” disse Eccentrico Song, guardando il vortice di nubi. “Ah, se avessi saputo che era così, anni fa avrei scommesso su di lui invece che su Wu Dingqiu”.


All'interno del vortice nelle nubi, gli occhi di Wang Tengfei erano cremisi. Era sull'albero e avanzava. L’energia spirituale del luogo lo respingeva, ma lui non aveva modo di assorbirla. Il vento lo schiaffeggiava, ma proseguì senza alcuna cautela. Sapeva che se fosse caduto dall'albero, poi avrebbe dovuto ricominciare dal basso.


Andare avanti era incredibilmente difficile, ma ogni volta che guardava su e vedeva Meng Hao che avanzava a tutta velocità, era spronato a ignorare il vento che ululava e l’intensa pressione. Pazzia e gelosia colmarono il suo cuore, mentre proseguiva nonostante la forte pressione.


Com'è possibile che stia perdendo contro di lui?!” ruggì involontariamente. “Sono un Prescelto del Clan Wang! Ha rubato la mia eredità e la mia amata! Oggi lo priverò della sua buona sorte. Cieli, perché siete così ingiusti con Wang Tengfei? Mi rifiuto! Non cederò!” digrignando i denti, si lanciò in avanti. Il vento lo colpì, ma continuò a salire sull'albero con determinazione. Era come se le sue braccia fossero sul punto di essere strappate.


Con sua grande sorpresa, Wang Tengfei si accorse che l’energia spirituale che non riusciva ad assorbire e che era la causa della forte pressione diminuiva attorno a Meng Hao. Più si avvicinava a Meng Hao, più era facile avanzare.


Alle sue spalle, Wang Youcai, Qian Shuihen, Lu Song, così come Ciccio e gli altri, avevano raggiunto l’albero e continuavano imperterriti a seguirli.


Tutti notarono il forte aumento della velocità di Meng Hao.


Meng Hao aveva già percepito che, nonostante l’energia spirituale sembrasse densa e abbondante, in realtà il luogo era diviso in diverse aree. L’energia spirituale dell’area in cui si trovava era stata quasi completamente assorbita. A causa di ciò, Wang Tengfei e gli altri potevano ora avanzare più velocemente.


Però, nonostante l’energia spirituale sotto di lui stesse diminuendo, continuò ad avanzare verso l’alto. Presto trovò della densa energia spirituale e si affrettò ad assorbirla. Il quinto Pilastro del Dao era già completo al quaranta percento.


L’energia spirituale è organizzata in livelli”, pensò, gli occhi che brillavano intensi. “Ogni livello può essere completamente assorbito nel mio corpo. Anche se sembra che sia incredibilmente densa, in realtà non ce n’è poi così tanta. In ogni caso, se la assorbirò tutta, riuscirò a completare il quinto Pilastro del Dao”. Continuò ad avanzare e ad assorbire energia spirituale. Nel momento in cui iniziava a scarseggiare, saliva di livello.


Alle sue spalle, Wang Tengfei e gli altri continuavano ad aumentare la velocità. Dato che l’energia spirituale si era prosciugata anche l’intensa pressione era sparita. L’unica cosa contro la quale dovevano lottare era il forte vento. Ora avanzare era molto più facile, quindi la distanza tra loro e Meng Hao diminuiva sempre di più.


L’enorme albero aveva un diametro di diverse dozzine di metri e, da lontano, non sembrava essere molto lontano dallo strato di nubi dal quale i Coltivatori allo stadio dell’Anima Nascente si godevano lo spettacolo. Vedere ciò che succedeva faceva sì che sedessero tranquillamente in contemplazione. Il Coltivatore del Clan Wang sbuffò freddamente: “Eccentrico Song, facciamo un’altra scommessa. Questa volta, in palio ci sono due Frutti Spirituali!”


Eccentrico Song esitò per un momento, poi si accigliò.


Il Coltivatore allo stadio dell’Anima Nascente della Setta del Setaccio Nero tossicchiò leggermente. “Ci sto!” disse.


Anche il Coltivatore allo stadio dell’Anima Nascente del Clan Li intervenne. “Un’altra scommessa” disse con calma. “Eccentrico Song, perché non vi prendiamo tutti parte? Due Frutti Spirituali a testa. Il vincitore si prende tutto”. Le sue parole resero Eccentrico Song ancora più esitante.


Dopo un lungo momento, digrignò i denti. Aveva un’incredibile fiducia nelle possibilità di farcela di Meng Hao, quindi agitò la mano.


Andata!” disse.


Dopo di ciò, tutti gli eccentrici allo stadio dell’Anima Nascente tirarono fuori i Frutti Spirituali. Al vederne così tanti tutti insieme, tutti i Coltivatori si infervorarono. Il premio di questa scommessa era molto più importante di tutti quelli precedenti.


Nel frattempo, Meng Hao avanzava a tutta velocità. Aveva attraversato tre strati dell’enorme albero ed era circa al trenta per cento della salita. Al momento, Wang Tengfei e gli altri erano appena a trenta metri da lui e sembrava che l’avrebbero presto sorpassato.


Il volto di Meng Hao era tranquillo. La fortuna di quel luogo si basava sull'energia spirituale. Non gli importava essere al primo posto. Tutto a un tratto, Wang Tengfei ruggì. Utilizzando qualche strana tecnica magica, il suo corpo iniziò a brillare e scattò in avanti a incredibile ed esplosiva velocità. In pochi respiri, percorse più di trenta metri. Grazie a questo superò Meng Hao di circa dieci metri.


Però, prima che potesse rallegrarsi, una forza incredibile lo fece tremare. La pressione che avvolse il suo corpo gli fece sputare sangue. Fu allora che Meng Hao lo sorpassò, assorbendo nel corpo l’energia spirituale della zona. La pressione iniziò a diminuire. Se questo non fosse successo, Wang Tengfei sarebbe stato schiacciato e scagliato giù dall'albero da una mano invisibile e gigantesca.


L’espressione di Meng Hao era la stessa di sempre mentre proseguiva, ignorando Wang Tengfei. Superò la zona coperta dal sangue che Wang Tengfei aveva tossito, continuando ad assorbire energia spirituale. Dopo averla assorbita tutta, si spostò allo strato successivo.


Chiaramente, chiunque avesse voluto superare Meng Hao avrebbe potuto farlo semplicemente lanciandosi in avanti.


Però, ciò che era successo a Wang Tengfei scosse i cuori di tutti i Coltivatori al di sotto. Fissarono Meng Hao con strane espressioni. Ciccio prese un respiro profondo, attonito.


Da quel momento, nessuno dei Coltivatori che lo seguivano si azzardò a sorpassare Meng Hao,


Meng Hao procedette lentamente, e gli altri non ebbero altra scelta se non fare lo stesso. Palesemente imbarazzati e impotenti, seguirono Meng Hao. Era chiaro che diversi di loro avessero qualcosa in mente. Avrebbero aspettato fino alla cima dell’albero, per poi utilizzare la forza di diverse tecniche nel tentativo di superarlo!


                                                                



