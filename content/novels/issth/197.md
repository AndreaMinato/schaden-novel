---
weight: 1970
title: Capitolo 197 – Sacre Scritture dello Spirito Sublime!
pubDate: 2025-03-17T11:17:34.805Z
tags:
    - issth
---


In quel momento, il Patriarca del Clan Song e l'Eccentrico Song fissavano entrambi Meng Hao. In effetti, senza eccezione, tutti i membri del Clan Song sullo strato di nuvole lo stavano guardando.


Anche l'attenzione di tutti i Coltivatori dell'Anima Nascente delle cinque Sette e dei tre Clan era fissa su di lui.


Meritare tutta questa attenzione dimostrava quanto famoso fosse ora Meng Hao nel Dominio Meridionale.


I membri del Clan Song, come Song Yunshu, così come Han Bei, Li Shiqi, Li Daoyi... l'attenzione di tutti era focalizzata soltanto su Meng Hao.


I Prescelti delle varie Sette e Clan, indipendentemente dalla loro frustrazione e impotenza, indipendentemente da quali pensieri passassero loro in testa, guardavano in alto a Meng Hao. Wang Tengfei, Ciccio, Wang Youcai, Qian Shuihen, Lu Song...


In cima all'albero, all'apice di questo mondo, Meng Hao era in piedi da solo, punto focale di tutti i cieli.


Non appena mise piede sulla cima dell'albero sentì l'infinita energia spirituale dell'area venire risucchiata verso di lui. Era decisamente abbastanza per completare il quinto Pilastro del Dao. Molto al di sotto della punta dell'albero, l'enorme mare sembrava più piccolo; ora appariva come uno specchio.


Oltre i bordi dello specchio, vi era il nulla... Questo mondo non era senza confini. In effetti, in mezzo al nulla si poteva vedere quello che appariva come una calligrafia, galleggiare lì placidamente.


L'antica volontà dell'Albero del Mondo; rispetta la sua forza, ricorda le sue intenzioni. Dipinto nel luogo dove l'Albero del Mondo distrusse se stesso.


Era firmato con tre caratteri. Shui Dongliu.


“Shui Dongliu... possibile che questo mondo sia... un dipinto?” Gli occhi di Meng Hao tremavano leggermente mentre fissava quelle parole. Dopodiché prese un profondo respiro e permise all'energia spirituale di fluire dentro di lui. Nell'istante in cui il suo quinto Pilastro del Dao raggiungeva il novanta percento di completamento, una persona gli apparì improvvisamente di fronte!


Era un uomo anziano che possedeva il portamento di un essere superiore. Indossava una lunga tunica grigia ed era impossibile stabilire esattamente quanto fosse vecchio. Era chiaramente antico, sebbene fosse impossibile dire quante innumerevoli ere avesse vissuto.


Meng Hao non poteva percepire nessuna increspatura provenire dalla base di Coltivazione dell'uomo. Sembrava come se fosse un mortale e non un Coltivatore. Eppure, come poteva essere un mortale, considerando quanto fosse antico?


L'uomo anziano guardò Meng Hao, il suo viso era calmo e colmo di un'inesprimibile dignità. Sembrava come se i Cieli dovessero fuggire di fronte a lui.


L'anziano parlò, la voce era calma, “I Cieli non sono i Cieli, la Terra non è la Terra. Le stelle sono eterne e il Dao sarà per sempre!” Le sue parole fluttuavano gentilmente, quasi allo stesso modo in cui i capelli gli fluttuavano gentilmente attorno al corpo. “Questo luogo non appartiene ai Cieli, e neppure alla Terra. Questo dipinto dell'Albero del Mondo contiene un infinito flusso di memorie. Bevile, e il grande Dao di fronte a te ti guiderà ad altezze estreme. Scegli un sentiero col quale avvicinarti a me.” Improvvisamente, nove sentieri serpeggianti comparvero fra le foglie contorte della chioma. Tutti conducevano all'anziano uomo, il quale stava solo poche centinaia di metri più in alto.


Ogni sentiero conduceva alla medesima destinazione: l'uomo anziano.


Il vecchio alzò la mano. Tra le sue dita vi era una perla delle dimensioni di un pollice. “Scegli una strada con cui avvicinarti a me e poi prendi la perla. Fai la scelta sbagliata, e dovrai ricominciare da capo.”


La perla era bianca e sembrava contenere un mondo intero nelle sue profondità. Guardandola, Meng Hao si accorse che non era rotonda. Per qualche ragione, sembrava avere l'aspetto di un cubo. Era davvero bizzarra.


All'improvviso, Meng Hao poté percepire che il Giglio della Resurrezione dai tre colori dentro di lui veniva leggermente soppresso.


“Nove sentieri. E devo sceglierne uno...” si accigliò. A questo punto, Wang Tengfei e gli altri si stavano avvicinando. Tuttavia, non erano in grado di salire sulla cima dell'albero. Sembrava ci fosse una forza invisibile che impediva la presenza di più di una persona sulla vetta.


Meng Hao pensò per un po' mentre osservava i nove sentieri. Non aveva indizi su come selezionarli. Guardò l'uomo più in alto e i suoi occhi luccicarono. L'uomo reggeva la perla con tre dita! Dopo aver pensato per un altro momento, Meng Hao prese un profondo respiro e camminò sul terzo sentiero.


Nell'attimo in cui mise giù il piede, il mondo sembrò capovolgersi. Un ruggito gli riempì le orecchie e per un momento tutto divenne sfocato. Quando tutto divenne normale, scoprì di essere alla base dell'albero!


Si trovava a solo poche centinaia di metri dalla superficie del mare, precipitando sempre più. La sua mente vacillò, fece uno sforzo per arrestarsi. Guardando in alto, vide Wang Tengfei raggiungere la cima dell'albero.


“Ho fatto la scelta sbagliata, perciò devo ricominciare da capo...” si corrucciò. Selezionare un sentiero sembrava necessitare qualcosa di più di una scelta a caso. Come può uno scegliere, a parte provarli uno per uno?


Per un momento Meng Hao mormorò tra se. Poi, gli occhi gli balenarono quando vide Wang Tengfei cadere dalla cima dell'albero come una stella cadente. Anche lui aveva fallito e doveva ricominciare dalla partenza, dal mare al di sotto dell'albero.


Meng Hao scattò in azione, dirigendosi verso la cima alla massima velocità. Nel tempo necessario a mezzo bastoncino di incenso per bruciare era a meno di tremila metri dalla cima. In quel lasso di tempo, aveva assistito alla caduta verso l'oceano di più di dieci Coltivatori.


Nel frattempo, su nello strato di nuvole, i Coltivatori dell'Anima Nascente osservavano con le fronti aggrottate. Avendo assistito a tutti gli avvenimenti iniziarono a discuterne.


“Nove sentieri. Come può uno sapere quale via scegliere...? Deve comportare un'attenta osservazione. La risposta non giace nella fortuna cieca, ma in quel vecchio!”


“Non emana nessuna increspatura dalla base di Coltivazione, eppure possiede un'aria profonda. Magari la risposta all'indovinello è nascosta nelle sue parole...”


“Non c'è da stupirsi che questa prova richieda un'accurata osservazione. Non sembra esserci nessuna soluzione chiara. Per il Figlio del Dao del Clan Song averlo passato in due tentativi è davvero degno di ammirazione.”


Han Bei osservava la scena in atto sull'albero. Gli occhi le brillavano di interesse. Dopo averci pensato per un momento, disse “Il quarto tracciato da sinistra!”


Gli occhi di Li Daoyi lampeggiarono. Avendo udito che il Figlio del Dao del Clan Song aveva passato la prova in due tentativi, sentiva un sentimento di competizione sorgergli dentro. Lentamente disse “Il quarto sentiero da destra. Quella via non sembra speciale. Ma lì le foglie sono un po' più spesse. Per di più, l'anziano sembra fare una leggera pausa ogni quattro parole che dice!”


Anche gli occhi di Li Shiqi tremarono leggermente, ma non disse niente. Era persa nei suoi pensieri mentre fissava i nove sentieri.


L'espressione di Song Yunshu era calma, ma in cuor suo sospirava. Aveva avuto successo in due tentativi, ma in realtà, era stata tutta una questione di fortuna. In realtà non aveva idea di come fosse passato.


Il Patriarca Song Tian rise ma non disse niente. Udendo le discussioni scuoteva la testa e fissava con attenzione la cima dell'albero. Meng Hao si stava avvicinando di nuovo.


Meng Hao si muoveva veloce e i tremila metri passarono in un lampo. Le sole persone rimaste sulla cima erano Ciccio e altri della Setta del Gelo Dorato. Vedendo avvicinarsi Meng Hao, Ciccio gli fece subito strada.


Meng Hao annuì. Davanti un'altra persona fallì, dopodiché il corpo di Meng Hao si illuminò e comparve per la seconda volta sulla cima dell'albero. A questo punto, il quinto Pilastro del Dao era completo per più del novanta percento. Non era rimasta più molta energia spirituale ma Meng Hao era certo fosse abbastanza per completare il Pilastro del Dao.


Prese un profondo respiro e stette in cima all'albero. Scrutò l'uomo anziano, poi richiamò alla mente le sue parole mentre osservava di nuovo i sentieri. Poi, fece un passo sul quarto tracciato!


Esattamente la stessa scelta di Han Bei!


Tuttavia, nel momento in cui poggiò il piede, tutto si capovolse e lui stava di nuovo cadendo verso il mare sotto all'albero.


“Sto davvero cominciando a odiare questo posto!” pensò, gli occhi erano colmi di frustrazione ma anche di determinazione.


Tutti i Prescelti dei vari Clan e Sette che avevano fallito una volta stavano facendo ora il loro secondo tentativo. Eppure, uno dopo l'altro, fallivano, precipitando proprio come Meng Hao.


Meng Hao risalì per provare una terza volta.


A questo punto, tutti quanti guardavano con strane espressioni. Erano persi nei loro pensieri, cercando di scoprire cosa avessero trascurato. Quale sentiero era corretto?


Ancora più discussioni si accesero fra i Coltivatori dell'Anima Nascente.


“Questo luogo è misterioso davvero. Questi bambini hanno avuto tutti due chance, e tra tutti loro hanno provato ognuno dei nove sentieri.”


“Chiaramente, la corretta via cambia. La strada non è fissa. Sembra che la fortuna abbia un certo qual ruolo.”


Han Bei si incupì, continuando a osservare. Stava cominciando a formare una nuova idea su quale sentiero fosse quello corretto.


“Non c'è bisogno di essere ansiosi, amici” disse il Patriarca Song Tian ridendo. “Per trovare il sentiero corretto ogni persona deve osservare la questione attentamente. Tutto dipenderà dal loro Cuore del Dao.”


In cima all'enorme albero sotto al vortice di nuvola, Meng Hao avanzava velocemente. Era al momento a novemila metri dalla sommità dell'albero quando improvvisamente, il suo Pilastro del Dao raggiunse un punto in cui era solo a un capello dall'essere completato. Ancora una volta avvenne lo stesso fenomeno che era apparso nel Clan Xiao.


Il suo corpo cominciò immediatamente ad appassire. Per fortuna, in questo posto c'era energia spirituale più che a sufficienza. L'incontrollabile forza gravitazionale del Pilastro del Dao cominciò ad assorbire tutta l'energia spirituale, indipendentemente da quanto fosse lontana. Ogni singola particella si mosse velocemente verso Meng Hao.


Il suo volto era paonazzo mentre percepiva la sua base di Coltivazione innalzarsi. Si lanciò in alto e presto fu a soli tremila metri dalla cima. Gli iniziò a girare la testa.


Si udì un boato e il volto di Meng Hao tremò quando all'improvviso, una luce dorata iniziò a radunarsi dentro di lui. La sua base di Coltivazione iniziò a ruotare, facendo si che la luce risplendesse all'esterno. Sembrava come se volesse eclissare l'Albero del Mondo!


In mezzo al bagliore dorato apparvero fiumi di simboli magici. Erano indistinti, ma nell'istante in cui apparvero, fecero sì che l'intero mondo si riempisse di un colore dorato.


In alto, sguardi di incredulità apparvero sul volto dei Coltivatori dell'Anima Nascente. Uno per uno si alzarono in piedi. “Quello è...”


“Le Sacre Scritture dello Spirito Sublime!” disse senza fiato uno degli altri Coltivatori dell'Anima Nascente.
                                


                                



