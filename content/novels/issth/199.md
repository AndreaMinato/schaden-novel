---
weight: 199
title: Capitolo 199 - Il Decimo Sentiero
pubDate: 2025-03-17T11:17:34.807Z
tags:
    - issth
---


Al momento tutti gli eccentrici allo stadio dell'Anima Nascente che si trovavano tra le nubi fissavano la scena con gli occhi che brillavano. Se non si fossero trovati nel Clan Song, sarebbero intervenuti da tempo. Erano spaventati, ma pronti. Per loro, Meng Hao era come una tartaruga in un vasetto e non avrebbe potuto fuggire nemmeno se gli fossero spuntate le ali.


L'unica cosa di cui dovevano preoccuparsi era il Clan Song. L'importanza del Manuale della Condensazione del Qi delle Sacre Scritture dello Spirito Sublime era difficile da descrivere. In realtà, molti di loro non capivano come fosse possibile che le diverse Sette avessero permesso alle Scritture di rimanere nella Setta dell'Affidabilità e avessero deciso di non andare a recuperarla...


I loro occhi lampeggiarono mentre assistevano alla scena. Aspettavano solamente che Meng Hao uscisse e che arrivassero i rinforzi dalle loro Sette.


Però... gli occhi dell'Eccentrico allo stadio dell'Anima Nascente della Setta del Setaccio Nero brillarono di qualcos'altro, qualcosa di impercettibile per gli altri. Il contenitore di giada che aveva frantumato conteneva delle informazioni diverse da quelle degli altri. Non solo aveva inviato informazioni sulle Sacre Scritture dello Spirito Sublime, ma aveva anche detto che aveva trovato Meng Hao.


I Patriarchi della Setta del Setaccio Nero avevano già dato ordine di trovare colui che aveva rubato Massima Irritazione. Naturalmente la notizia non era stata diffusa e le ricerche erano state condotte in segreto, quindi la comparsa delle Sacre Scritture dello Spirito Sublime non giocava a favore della Setta del Setaccio Nero.


"Ora ha attirato l'attenzione di tutte le Sette" pensò il Coltivatore allo stadio dell'Anima Nascente della Setta del Setaccio Nero, con lo sguardo che lampeggiava. "Devo catturarlo per primo, prima che riveli i suoi segreti!" Sul volto gli spuntò un sorriso gelido. "Le Antiche Terre Benedette non possono contenere questo ragazzo. Ha un ciondolo portafortuna dell'antica Setta della Fortuna, può andare in qualunque luogo nel mondo". Era l'unico tra i Coltivatori allo stadio dell'Anima Nascente a conoscenza del fatto che quel frammento spettrale dell'Albero del Mondo non poteva intrappolare Meng Hao. Però non era preoccupato. Dopo che la Setta del Setaccio Nero aveva scoperto il ciondolo portafortuna, aveva organizzato diversi piani d'emergenza.


Al di sotto del vortice di nubi, nel brillante mondo dorato, Meng Hao prese un respiro profondo. Fissò l'anziano, sulla cima dell'albero, ad alcune centinaia di metri di distanza.


Erano separati dai nove sentieri, tutti illuminati da una luce dorata. Tre dei sentieri sembravano brillare leggermente di più degli altri.


"Come posso scegliere...?" Meng Hao rimase fermo per un breve momento, assorto nei suoi pensieri. Poi un bagliore gelido gli illuminò lo sguardo. Aveva fatto due scelte ed entrambe le volte aveva fallito. Era la sua terza possibilità. Se avesse fallito di nuovo, sapeva che non ne avrebbe avuta una quarta.


In realtà, Meng Hao aveva già indovinato quale fosse il giusto sentiero da percorrere. Era lo stesso sentiero che aveva già percorso. Se qualcuno davvero voleva praticare la Coltivazione, doveva essere persistente e non cambiare idea facilmente. Questa era la chiave per percorrere i nove sentieri davanti a lui.


"Ma quella scelta... Non è una scelta dettata dalla mia volontà..." Gli occhi di Meng Hao brillarono freddi. Avanzò e, mentre lo faceva, tutti i Coltivatori allo stadio dell'Anima Nascente lo osservavano dall'alto. Anche se tutto il mondo era permeato da quell'accecante luce dorata, riuscivano a vedere tutto quello che succedeva.


Nel momento in cui Meng Hao si scagliò in avanti, i suoi cinque Pilastri del Dao esplosero con il loro invincibile potere rispetto agli altri allo stadio della Stabilità della Consistenza. Il bagliore dorato s'intensificò e la velocità di Meng Hao aumentò.


Però... non percorse nemmeno uno dei nove sentieri rigogliosi. Invece si levò in volo e... si scagliò direttamente contro l'anziano vestito di grigio. Ci vuole un po' per descrivere tutto ciò, ma accadde in un battito di ciglia. Meng Hao aggirò del tutto i nove sentieri e piombò direttamente di fronte all'anziano. Sollevò la mano, increspando la propria base di Coltivazione e subito comparve un enorme Drago di Fuoco lungo seicento metri, che si scagliò contro il vecchio.


Meng Hao abbassò la mano e la Perla Cubica volò via dalle mani del vecchio per atterrare tra le sue. L'anziano non fece nessun tentativo di fermarlo. Non appena il Drago di Fuoco lo travolse e la perla si allontanò da lui, una misteriosa luce gli comparve negli occhi e un sorriso leggero gli sollevò gli angoli della bocca.


L'arcaica voce del vecchio risuonò nell'aria: "Hai ovviamente capito quale fosse il sentiero corretto. Perché hai fatto questa scelta?" Non appena ebbe finito di parlare, il bagliore dorato che aveva permeato il mondo svanì. Ora, tutti i Prescelti delle varie Sette e Clan potevano vedere chiaramente che cosa stava succedendo sulla cima dell'albero.


Quello che videro li lasciò attoniti. Sui loro volti si dipinsero espressioni incredule al vedere il vecchio vestito di grigio avvolto dalle fiamme. Meng Hao fluttuava a mezz'aria. Era palese che non avesse scelto nessuno dei sentieri, ma che avesse deciso di uccidere l'anziano.


"Ha osato attaccarlo?!"


"Quel... quel... quel Meng Hao ha deciso di non percorrere nessuno dei sentieri. Ha scelto di attaccare!? Com'è possibile?"


"Quel vecchio è davvero misterioso... Si capisce subito che è tutto fuorché ordinario. Questo luogo è davvero strano. Non posso credere che Meng Hao abbia osato attaccarlo! Maledizione... perché non ci ho pensato io!?"


Mentre i Prescelti al di sotto della cima dell'albero esprimevano il loro stupore, gli eccentrici alo stadio dell'Anima Nascente scattarono in piedi, con lo sguardo fisso su Meng Hao.


Soprattutto Patriarca Song Tian. Lo fissò a bocca aperta, una luce incredula che gli illuminava lo sguardo. Un'espressione seria gli comparve sul volto.


Ma non era il solo. Eccentrico Song, Han Bei, Li Shiqi, Li Daoyi e Song Yunshu, il Figlio del Dao del Clan Song, lo fissavano increduli.


Sbuffando, Song Yunshu non distoglieva lo sguardo da Meng Hao. Aveva affrontato quella prova, superandola al secondo tentativo, decidendo di ripercorrere lo stesso sentiero della prima volta. però, non avrebbe mai immaginato che qualcuno avrebbe osato attaccare il vecchio vestito di grigio.


"Come può fare una cosa del genere?" chiese Song Yunshu con voce roca. "Quello è lo Spirito dell'albero..."


Fu in quel momento che tutti udirono la domanda del vecchio che riecheggiava dalle fiamme. Era la stessa identica domanda che attraversava le menti di tutti gli astanti.


Perché aveva scelto quel sentiero?


"Conformarsi alle convenzioni è insignificante" replicò Meng hao. "Prostrarsi e rispettare i Cieli è buono e giusto. Anche persistere instancabilmente va bene. Però, non posso scegliere nessuna di queste due vie". Dopo aver parlato, balzò in aria!


Non avrebbe rispettato le regole di quel luogo, ma avrebbe creato il suo sentiero. Era una cosa simile alla Consistenza Perfetta, vietata dal Cielo e Terra e perseguitata dal Fulmine della Tribolazione. Ma avrebbe proseguito. Questo era ciò che lo rendeva diverso dagli altri: il suo sentiero non seguiva le regole, quindi perché avrebbe dovuto seguire le leggi di quel luogo? Perché avrebbe dovuto scegliere quello che era il sentiero corretto dei nove?


Aveva deciso di attaccare e appropriarsi della perla con la forza, uccidendo! Sapeva che avrebbe avuto successo ripercorrendo lo stesso sentiero di prima, ma la cosiddetta persistenza era solo un modo di seguire le regole, non era vera persistenza!


Dalle fiamme risuonò la risata del vecchio. Il suo antico sorriso era carico di gioia e aspettativa. Lanciò uno sguardo profondo in direzione di Meng Hao, permettendo alle fiamme di consumarlo. Presto, il suo corpo svanì.


Non appena il vecchio scomparve e Meng Hao si levò in volo, i Prescelti sotto l'albero sollevarono lo sguardo in silenzio. Fissarono Meng Hao scioccati, il cuore in tumulto, incapaci di calmarsi. La scelta di Meng Hao era stata semplice, ma non erano in molti ad avere una tale semplicità.


Avevano vissuto la vita nell'osservanza delle leggi, una vita in cui le regole andavano rispettate. Forse dentro di loro c'era il desiderio inconscio di rompere le regole, ma non si sarebbero mai sognati di farlo.


Però Meng Hao era diverso!


Il volto di Wang Tengfei era incredibilmente pallido Wang Youcai era senza parole. Il viso di Ciccio esprimeva un'ammirazione sempre più profonda. Le parole di Meng Hao avevano lasciato una traccia indelebile dentro di loro.


All'udire quelle parole i Coltivatori allo stadio dell'Anima Nascente nelle nubi rimasero a bocca aperta. Guardando Meng Hao, pensavano tutti la stessa cosa.


"Se sopravvive, il ragazzo raggiungerà una posizione di prestigio nel Dominio Meridionale!"


Quella personalità, quella mentalità, quelle strategie... tutti i Coltivatori allo stadio dell'Anima Nascente erano giunti alla stessa conclusione: Meng Hao poteva essere in possesso delle Sacre Scritture dello Spirito Sublime, ma, al momento, non volevano catturarlo e usare la Ricerca dell'Anima per ottenerle. Avrebbe significato ucciderlo.


Se fossero riusciti a convincerlo a unirsi alla loro Setta, avrebbero potuto aiutarlo a diventare un esperto della Setta incredibilmente potente!


Gli occhi di Li Daoyi brillavano di una luce potente e dentro di lui cresceva un forte desiderio di combattere. Anche gli occhi di Li Shiqi brillavano intensamente. Guardando verso Meng Hao dal vortice di nubi, sentì improvvisamente il desiderio di ottenere la sua rivincita.


Han Bei fissava Meng Hao, pensierosa. Nel profondo del suo sguardo si percepiva un forte sentimento di lode e ammirazione. Non poteva fare altro che pensare che, se fosse stata al posto di Meng Hao, avrebbe ripercorso il sentiero di prima. Non sarebbe stata risoluta come Meng Hao. Guardando indietro, sembrava una decisione facile, ma in realtà quasi nessuno avrebbe pensato di fare una cosa del genere.


Song Yunshu sedeva, immerso nei suoi pensieri. Al suo fianco, Song Jia fissava Meng Hao. Tutto ciò che era successo era marchiato a fuoco nella sua mente.


"Conformarsi alle convenzioni è insignificante" ripeté Patriarca Song Tian. "Ben detto!" la sua voce riecheggiò, mentre si alzava.


I cuori dei Coltivatori allo stadio dell'Anima Nascente che lo circondavano accelerarono. La situazione non pareva volgersi a loro favore.


"Questo ragazzo è riuscito a prendere la Perla Cubica. Chiunque egli sia, chiunque abbia offeso in passato, ora questa figlia del Clan Song gli appartiene! Chi oserà attaccarlo?" All'udire queste parole, tutti si sedettero meditabondi. Eppure, nessuno sembrò notare il vero significato che si celava dietro le parole di Patriarca Song Tian. Era strano, non aveva detto nulla sull'entrare a far parte della famiglia. Pareva che il suo discorso avesse un significato più profondo.


In quell'esatto momento, il bagliore intenso di diversi incantesimi brillò al di fuori delle montagne del Sole e della Luna del Clan Song. Comparve un potente Qi, mentre appariva una figura dopo l'altra.


Le cinque Sette e i due Clan erano arrivati per investigare.


                                



