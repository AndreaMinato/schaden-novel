---
weight: 201
title: Capitolo 201 - La Lotta dei Figli del Dao
pubDate: 2025-03-17T11:17:34.808Z
tags:
    - issth
---


Anche questo poteva essere considerato un omicidio senza spargimenti di sangue, dato che ogni traccia di sangue era stata lavata via dalla pioggia battente. La pulizia che la pioggia portava con sé rese Meng Hao più che felice di combattere nella tempesta. Decise di non sprecare il potere della sua base di Coltivazione per respingere la pioggia.


Lentamente, ritirò la mano e poi si voltò. Rivoli d'acqua scesero dal suo mento e dai capelli, inzuppandogli le vesti. L'oscurità della notte fu illuminata dal bagliore dei fulmini e Meng Hao sembrò immerso all'improvviso in un'aura demoniaca.


I discepoli della Setta del Setaccio Nero erano sbigottiti. Guardarono Meng Hao, non con disprezzo, ma concentrati.


Zhou Jie, il Figlio del Dao della Setta del Setaccio Nero, fissò Meng Hao stringendo gli occhi. Però non lo attaccò, continuando a tenere alto il braciere. Fili di fumo si levavano dal braciere, condensandosi rapidamente nell'ara. "Uccidetelo a qualsiasi costo" risuonò la sua voce fredda nella notte buia e tempestosa.


Meng Hao era circondato da più di dieci Coltivatori. All'udire le parole del Figlio del Dao, si prepararono subito ad attaccare. Immediatamente su Meng Hao piovvero tecniche magiche e armi di ogni sorta, mentre ovunque risuonavano i boati dello sconto. Era la battaglia più intensa che Meng Hao avesse mai affrontato: tutti quei Coltivatori erano nella fase avanzata della Stabilità della Consistenza.


Una piccola Setta non sarebbe stata capace di raggiungere un numero tale di Coltivatori dal livello così alto, mentre una Setta di media dimensione, pur avendone tanti, non li avrebbe mandati in missione tutti insieme. Per qualunque Setta i discepoli nella fase avanzata della Stabilità della Consistenza erano un segno della fortuna dei Cieli. Se anche solo uno del gruppo avesse raggiunto la Formazione del Nucleo, sarebbe stato d'importanza cruciale per la Setta.


Solo una Setta importante quanto la Setta del Setaccio Nero aveva delle risorse tali da potersi permettere di inviare così tanti Coltivatori della fase avanzata della Stabilità della Consistenza.


Gli occhi di Meng Hao lampeggiarono. Se non fosse riuscito a creare il quinto Pilastro del Dao, la battaglia sarebbe stata estremamente difficile, se non addirittura fatale. Ma ora, con il quinto Pilastro del Dao, era invincibile, non poteva essere sconfitto dal potere della Stabilità della Consistenza. In realtà, si poteva affermare che Meng Hao fosse la persona più potente al di sotto dello stadio della Formazione del Nucleo di tutto il Dominio Meridionale!


Rise freddamente mentre i discepoli della Setta del Setaccio Nero si avvicinavano. Con la mano sinistra fece un movimento come se dovesse afferrare qualcosa nell'aria e subito fece la sua comparsa un Drago di Fuoco, nella forma del Drago Volante delle Tempeste. Però, non apparve del tutto, ma Meng Hao si limitò a utilizzare il suo calore per trasformare la cortina di pioggia in una fitta nebbia.


Mentre la nebbia ribolliva, Meng Hao colpì la borsa da trasporto e subito apparvero le due spade di legno. Vorticarono intorno a lui per un attimo, per poi scagliarsi in avanti.


La nebbia si diffuse, coprendo tutta la zona e riducendo la visibilità a zero. Un fulmine si abbatté a terra, subito seguito dal fragore di un tuono. Dalla nebbia si levarono grida agghiaccianti, una dopo l'altra.


L'ombra di Meng Hao guizzò nella nebbia portatrice di morte. Le due spade di legno gli facevano strada, mozzando le teste dei discepoli della Setta del Setaccio Nero, che strabuzzavano gli occhi attoniti un secondo prima di morire.


Si udì il rumore del massacro, mentre Meng Hao si muoveva silenzioso come uno spettro. Si levò il suono come di qualcosa che si spezzava mentre distruggeva un altro Coltivatore. Lanciò lontano il cadavere, che si scontrò con una lancia vagante. Risuonò un boato mentre il corpo esplodeva in mille pezzi. Meng Hao continuò ad avanzare.


Agitò il braccio destro, evocando una Lama di Vento che poi lanciò in avanti, smembrando un altro Coltivatore. I pezzi del cadavere emersero dalla nebbia, precipitando sul terreno.


Al vedere ciò Zhou Jie si accigliò. Ciò nonostante continuò a occuparsi del suo braciere. Il fumo che si levava sembrava essersi condensato ormai al sessanta per cento.


All'improvviso, si udì provenire dalla nebbia un altro lamento. Un discepolo della Setta del Setaccio Nero uscì incespicando, il corpo distrutto a metà. Proprio nel momento in cui sembrava che fosse riuscito a fuggire, la mano di Meng Hao guizzò fuori dalla nebbia e gli afferrò la testa. Lo spinse a terra mentre il Coltivatore urlava. Per un momento il volto di Meng Hao sbucò dalla nebbia. Fissò Zhou Jie.


Zhou Jie si voltò e i loro sguardi si incrociarono. Meng Hao sorrise e scomparve di nuovo nella nebbia. Aprì la mano e il Discepolo della Setta del Setaccio Nero precipitò a terra, morto, con gli occhi ancora spalancati.


Zhou Jie, vedendo ciò, tremò, mentre un'espressione sgradevole gli spuntava sul volto. Le urla provenienti dalla nebbia sembrarono aumentare d'intensità, mentre i boati si affievolivano. Tutto a un tratto, una figura emerse dalla nebbia.


"Fratello Anziano Zhou, salvatemi!" gridò uno dei discepoli della Setta del Setaccio Nero. Il braccio destro gli era stato tranciato di netto e aveva un'espressione inorridita sul volto. Nonostante lo sforzo che aveva fatto per fuggire, aveva appena finito di parlare quando una mano fantasma lunga un metro scattò dalla nebbia. Si mosse a velocità incredibile, afferrando il Coltivatore in un battito di ciglia.


Lo colpì e un'esplosione assordante risuonò nell'aria. Il corpo del Coltivatore iniziò a tremare e aprì la bocca per dire qualcosa, ma prima che ci riuscisse, esplose.


A quel punto la nebbia in cui Meng Hao era immerso aveva iniziato a diradarsi. Meng Hao uscì. Dall'aspetto delle sue vesti e dei suoi capelli, sembrava solo un debole accademico, ma il gelo nei suoi occhi fece tremare Zhou Jie.


Più di dieci Coltivatori allo stadio avanzato della Stabilità della Conoscenza... e solo Meng Hao era emerso vivo dalla nebbia.


"I metodi di vostra eccellenza sono un po' troppo spietati" commentò Zhou Jie, abbassando lentamente la mano. Sapeva che non aveva più tempo, che non poteva continuare a lavorare con il braciere. La Setta del Setaccio Nero aveva del tutto sottovalutato la base di Coltivazione di Meng Hao.


In realtà Patriarca Setaccio Viola aveva ricevuto delle informazioni sulla base di Coltivazione di Meng Hao dall'Anziano della Setta che al momento si trovava nel Clan Song. Sapeva che il suo potere fosse maggiore di quello della fase intermedia della Stabilità della Consistenza ed era più simile a quello della fase avanzata.


Ora però Zhou Jie era ben consapevole che il potere di combattimento di Meng Hao non fosse paragonabile a quello della fase avanzata della Stabilità della Consistenza. Infatti poteva esercitare una pressione terrificante che superava tale potere.


Dopo un'attenta osservazione, Zhou Jie ebbe la sensazione che il potere spirituale del suo avversario fosse completamente diverso da quello degli altri. Sembrava potere spirituale, ma era specificatamente legato a Meng Hao.


A rigor di logica, il potere spirituale delle tecniche magiche utilizzate da Meng Hao avrebbe dovuto dissiparsi nel Cielo e nella Terra. Però il potere residuo degli attacchi di Meng Hao non si dissipava, anzi sembrava venire rifiutato dal Cielo e dalla Terra. Si limitava a fluttuare, come l'olio sull'acqua.


Era l'esplosività di questo potere ripudiato a rendere Meng Hao così forte. Zhou Jie giunse velocemente a questa conclusione, senza però riuscire a trovare una soluzione. Dentro di sé avvertì il morso della paura.


Grazie a questa esplosività, Meng Hao, pur essendo solo nella fase intermedia della Stabilità della Consistenza, poteva decimare facilmente quelli nella fase avanzata, come se stesse frantumando erba secca o rompendo legno marcio. Era... ovvio!


Il potere spirituale di Meng Hao era diverso. Apparteneva a lui e a lui soltanto. L'energia spirituale degli altri apparteneva al Cielo e alla Terra, e, attraverso gli esercizi di respirazione, i Coltivatori potevano imparare a usarla. A seconda dei vari stadi della Coltivazione, cambiava la quantità che si poteva utilizzare. Però, nonostante tutto, nel momento della morte, tutta l'energia spirituale sarebbe tornata al Cielo e alla Terra.


Era un ciclo. Come i nove sentieri davanti all'uomo vestito di grigio sulla cima dell'Albero del mondo, era una legge del Cielo e della Terra.


"In realtà non sono spietato" disse Meng Hao con indifferenza. "Voi lo siete. Io ho il cuore tenero. Però, la tua presenza è un problema". Agitò la mano, dissipando del tutto la nebbia. La pioggia cadde su di loro e sembrò dividerli. però i loro sguardi si incatenarono e le loro espressioni si fecero più feroci.


"Io sono Zhou Jie, Figlio del Dao della Setta del Setaccio Nero!" All'improvviso Zhou Jie sollevò la mano, facendo apparire un bastoncino d'incenso blu, lungo circa 30 centimetri. Il bastoncino era acceso e dalla sua estremità s'innalzava un filo di fumo a forma di spada che brillava misteriosamente. Era ovvio che non fosse un bastoncino d'incenso ordinario.


"Io sono Meng Hao dello Stato di Zhao" disse freddamente Meng Hao. Evocò un incantesimo con la mano destra e le due spade di legno apparvero vorticando intorno al suo corpo. Emanavano della auree brillanti e un ronzio che le faceva apparire assetate di sangue.


Non era la prima volta che affrontava un Figlio del Dao. La prima volta era stato quando aveva combattuto contro Li Daoyi e l'aveva messo in fuga, tranciandogli un braccio. Poi aveva incontrato Li Shiqi e aveva combattuto contro di lei in una dimostrazione di forza. Ora era la volta di Zhou Jie.


"Avevo tre Pilastri del Dao quando combattei contro Li Daoyi" pensò Meng Hao. "Ne avevo quattro quando affrontai Li Shiqi. Adesso ne ho cinque. Proverò che il potere dei miei cinque Perfetti Pilastri del Dao è invincibile nello stadio della Stabilità della Consistenza!" Un bagliore eccitato gli illuminò lo sguardo e sembrò che le due spade di legno percepissero il desiderio di battaglia di Meng Hao. Il loro ronzio aumentò e  la loro aura brillò ancora più intensamente.


"Assomigli a una donna che ho incontrato in un viaggio alcuni anni fa. L'ho inseguita, ma non è servito a nulla. Però non si chiamava Meng". Zhou Jie scosse il capo. In realtà pensava che Meng  Hao fosse degno del suo rispetto. Tra tutti i Coltivatori allo stadio della Stabilità della Consistenza del Dominio Meridionale solo dieci meritavano la sua stima. Erano tutti Figli del Dao!


Ma quel giorno riconobbe l'esistenza di Meng Hao. Meng Hao poteva camminare al fianco dell'attuale generazione di Figli del Dao.


Non appena finì di parlare, nel corpo di Zhou Jie esplose il potere del grande cerchio della Stabilità della Consistenza. Si diffuse, agitando la sua chioma. L'acqua piovana volò lontano da lui, come se non osasse toccarlo. Nei suoi occhi brillò uno sguardo feroce mentre si scagliava contro Meng Hao.


Gli occhi di Meng Hao lampeggiarono, mentre anche lui si lanciava contro l'avversario. Il suo Senso Spirituale si attivò.


La pioggia cadeva mentre iniziava la battaglia tra i più potenti Coltivatori allo stadio della Stabilità della Consistenza!




                                

