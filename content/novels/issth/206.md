---
weight: 2060
title: Capitolo 206 - I Cinque Immortali del Clan Huang [1]
pubDate: 2025-03-17T11:17:34.813Z
tags:
    - issth
---


Meng Hao gettò a terra la sua borsa da trasporto per prendere la Maschera di Sangue. A meno che non fosse assolutamente necessario, non voleva invischiarsi di nuovo con la gelatina.


Quanto a fastidio, aveva raggiunto un livello terrificante, che Meng Hao aveva sperimentato personalmente. Dopo averci pensato un momento, immise nella maschera il Senso Spirituale.


Era buio all'interno, e non appena varcò la soglia, Meng Hao percepì l’aura del mastino. Stava diventando sempre più forte, cosa che induceva una certa calma in Meng Hao.


Il Mastino di Sangue era il suo alleato più potente e letale. Non vedeva l’ora che si svegliasse e si schierasse al suo fianco come faceva da cucciolo, quando inclinava la testa verso il cielo e ruggiva.


Successivamente, il Senso Spirituale di Meng Hao proseguì, soffermandosi per un momento sulla bandiera a tre nastri. Poi passò oltre. Era indubbiamente un tesoro prezioso, ma non gli sarebbe servito a molto in quel momento.


Quando il suo Senso Spirituale raggiunse il Patriarca del Clan Li, lo fissò incredulo.


L’uomo era più magro e pallido che mai. Era incredibilmente debole, e sembrava che il suo spirito potesse crollare da un momento all'altro. I suoi occhi erano pieni di disperazione. Meng Hao capì improvvisamente di aver sottovalutato quanto potesse essere terribile la gelatina.


La gelatina, che aveva assunto le sembianze di un pappagallo, era appollaiata sulla spalla del Patriarca, gli occhi ardenti mentre parlava. A intervalli regolari, il Patriarca sussultava.


Dapprima Meng Hao esitò, poi strinse i denti e si avvicinò lentamente. All'improvviso la gelatina guardò verso l’alto, percependo il Senso Spirituale di Meng Hao.


Poi gridò: “Ah, sei qui! Perché non ti unisci a noi? Il vecchio e io stavamo giusto parlando di un tramonto di settantamila anni fa. Non abbiamo ancora finito, ed egli ha promesso di ascoltare fino alla fine”. La gelatina sembrava assai emozionata alla prospettiva che Meng Hao si unisse alla conversazione.


Il cuore di Meng Hao ebbe un fremito, ma prima che potesse dire alcunché, il Patriarca lo squadrò. I suoi occhi si illuminarono come se stesse guardando un membro della famiglia, ed egli emise un grido di eccitazione.


Sembrava un grido pieno di abbandono incondizionato.


“Il mio nome è Li Xuefeng! Sono un Patriarca del Clan Li di settantamila anni fa. Ho posseduto uno dei Guardiani Divini nel torneo dell’Eredità dell’Immortale di Sangue. Ti supplico, per favore, porta via l’uccello. Ti dirò tutto. Chiedimi qualunque cosa. Cosa vuoi sapere? Conosco le tecniche del Clan Li, abilità divine. Qualunque cosa tu voglia fare, io posso aiutarti. Ti dirò tutto ciò che vuoi. Ti prego portalo via. Io…”


“Chiudi il becco!” esclamò indignata la gelatina. “Non mostri alcun rispetto per le persone più anziane di te! Sono davvero così fastidioso? T-t-t-tu non hai un briciolo di moralità! Tu sei mio!”.


Si voltò verso Meng Hao con fare solenne: “Lui è mio! Non sono ancora riuscito ad allontanarlo dalla strada della malvagità. Mi restano ancora settantamila anni di…”.


“È tuo, tuo!” disse Meng Hao frettolosamente, in tono risoluto. Senza esitazione, continuò: “È tuo, te lo garantisco. È tuo senza ombra di dubbio”.


“Molto bene, dunque. Sembri essere di umore splendido, perciò non ti permetterò di partecipare alla conversazione in corso. Devo insegnare una lezione o due a questo vecchio” rispose con rabbia.


“Non riesco a credere che abbia tentato di spettegolare su di me. Odio le maldicenze, sono così immorali!”. Il tono era furioso, ma i suoi occhi brillavano di eccitazione. L’improvvisa introduzione di un nuovo argomento di conversazione lo rendeva assai entusiasta.


La disperazione pervase il volto del Patriarca del Clan Li. Egli lanciò a Meng Hao uno sguardo supplichevole, gli occhi pieni di rimpianto. Perché aveva perseverato nella sua arroganza? Se si fosse arreso prima, non sarebbe mai stato costretto ad affrontare il tormento di quell’uccello spaventoso.


Ultimamente, la sua vita era stata un vero e proprio inferno, un incubo peggiore della morte. Il suo corpo fu improvvisamente scosso da capo a piedi.


Meng Hao si schiarì la voce. Soppesando con cura le parole, disse: “Signore, stavo pensando alle tue forme sempre mutevoli. A breve, il Giovane si infiltrerà in una setta. Esiste un modo in cui il Signore potrebbe cedermi un po’ del suo potere o delle forme sempre mutevoli?”. Anche mentre parlava, arretrava lentamente.


La gelatina guardò Meng Hao piena di sorpresa. “Che cosa hai intenzione di fare? Stai progettando qualche impresa malvagia?”


“Certo che no!” esclamò, la voce pervasa da una vena di sincera indignazione. “Vedi, ci sono persone estremamente malvagie all’interno di questa Setta” spiegò Meng Hao. “Voglio infiltrarmi per tentare di catturare i malfattori. Una volta fatto ciò, il Signore può educarli e aiutare a riportarli sulla retta via, lontani dalla strada del male”.


La gelatina sembrò all’improvviso alquanto impaziente.


Meng Hao pronunciò le parole successive in tono ammaliante: “Nel corso dei prossimi giorni andrò a catturare alcuni criminali così che tu li possa guidare e aiutare. Che te ne pare, Signore?”.


“Oh!”. La gelatina appariva ancor più trepidante, e la sua esitazione andava scemando.


Bisognava battere finché il ferro era ancora caldo. “Che ne dici di due criminali?” propose Meng Hao.


La gelatina fremette e sbatté le ali trepidante. Tuttavia, sembrava ancora un po’ titubante.


Meng Hao strinse i denti e propose ancora: “Cinque criminali! Mi ci vorrà qualche giorno, ma posso andare e procurartene cinque”.


La gelatina si lasciò sfuggire un gridolino estatico. Il suo corpo tremava da cima a fondo, e gli occhi ardevano rossi di eccitazione. Li fissò su Meng Hao ansimando. “Portami tre criminali!” gridò.


Guardava Meng Hao con nervosismo, come se temesse un rifiuto.


“Come? Tre?”. Meng Hao spalancò gli occhi sorpreso. Inizialmente aveva pensato che la gelatina avrebbe provato ad avere molto di più dal loro patto. Invece stava accadendo l’opposto.


“Tre!” ruggì la gelatina. “Portamene tre e ti aiuterò. Meno di tre e l’accordo salta”. Era come se con la sua richiesta stesse rischiando tutto.


A Meng Hao tutta questa storia pareva molto strana, ma comunque annuì. “Va bene, ti procurerò tre criminali. Non uno di meno!”. Detto ciò, ritrasse il suo Senso Spirituale. Prese un respiro profondo, lo sguardo fermo sulla Maschera di Sangue. Una strana espressione pervase il volto.


“E se la gelatina non sapesse contare? Gliene ho offerti cinque e lui ne ha chiesti tre, e sembrava che si stesse giocando tutto…”. Mormorando tra sé e sé, Meng Hao mise via la Maschera, si voltò e lasciò la Grotta dell’Immortale. La pioggia era cessata già da lungo tempo. Egli si trasformò in una piccolo raggio di luce e schizzò via in lontananza.


Due giorni dopo…


Un uomo muscoloso di circa trent'anni camminava lungo un sentiero di montagna. Indossava una tunica gialla, aveva occhi piccoli e i baffi avevano la forma del carattere cinese 八. Accanto a lui camminava un uomo, al quale egli sorrise e disse: “Giovane Fratello Meng, non siamo molto lontani ora. Appena più avanti si trova il luogo dove i miei fratelli maggiori e io abitiamo. Una volta giunti, vi dovrai soggiornare per un po’. Tu ed io siamo andati d’accordo sin dal primo momento, non è così? Dovremo assolutamente diventare fratelli giurati. Sai, i Cinque Immortali del Clan Huang hanno una buona fama da queste parti. Possiamo davvero esserti d’aiuto!”.


Il giovane aveva un’espressione timida sul volto. La sua base di Coltivazione era probabilmente all'ottavo livello di Condensazione del Qi, uno in più rispetto all'uomo vestito di giallo.


“Grazie fratellone Huang” disse timidamente il giovane. “È la prima volta che mi allontano dalla Setta, perciò sono stato molto fortunato a incontrarti”.


“Al di fuori della setta devi fare affidamento sugli amici. Davvero, non è un obbligo. Mio fratello maggiore ed io siamo sempre molto ospitali. Fratellino, sei così giovane eppure hai una base di Coltivazione di livello così alto. Hai davanti infinite possibilità per il futuro! Sono sicuro che sarai presto molto famoso nel Dominio Meridionale. Potresti persino offuscare la fama del Prescelto. Sai, i miei fratelli maggiori e io pensiamo che fare amicizia sia molto importante, e ne siamo felici”.
L’uomo vestito di giallo rise di cuore, e diede a Meng Hao una pacca sulla spalla. Ma i suoi occhi lampeggiavano pieni di disprezzo e avidità.


Egli lanciava sguardi significativi alla borsa da trasporto di Meng Hao. Non ne aveva mai vista una simile prima di allora. Doveva sicuramente essere qualcosa di straordinario. Certo un uomo come lui non aveva mai avuto la possibilità di posare gli occhi su una borsa come quella. Quella era niente meno che la borsa del Cosmo. E quel giovane era di sicuro Meng Hao.


Si erano imbattuti l’uno nell'altro appena quella mattina, tra le montagne impervie. Dal primo istante in cui l’uomo aveva notato la borsa del Cosmo, l’aveva desiderata ardentemente. Ma non appena si era reso conto del livello della base di Coltivazione di Meng Hao, aveva messo da parte qualsiasi progetto di rubarla. Invece, già da un po’ di tempo, si stava intrattenendo in una vivace conversazione di circostanza.


L’uomo sorrise a Meng Hao e pensò: “Un discepolo di una Setta che non ho mai sentito nominare esce da solo per la prima volta. Un discepolo così deve sicuramente essere il possessore di qualche tesoro salvavita della sua setta. Però, qualcuno come lui è di certo senza esperienza. Qualche parola lusinghiera e mi sono già conquistato la sua fiducia”. Nella sua mente, l’uomo era convinto di aver già capito tutto del suo rivale.


Meng Hao appariva più timido che mai. Tuttavia, nel suo cuore si sentiva felice. Aveva impiegato soltanto due giorni per trovare due Coltivatori malvagi della zona. Soprattutto, l’uomo lo stava portando in un posto dove ci sarebbero stati altri malvagi del tipo che sarebbe piaciuto alla gelatina.


Mentre parlavano, una Grotta dell’Immortale apparve in alto, poco più avanti rispetto a loro, alle pendici di una montagna. L’entrata principale, chiusa ermeticamente, era immensa, ricavata da solido calcare. Ad osservarla, sembrava che occupasse metà dell’interno della montagna. A guardia di entrambi i lati della porta principale vi erano due leoni di pietra dall'aspetto estremamente realistico. Sembravano stonare con il paesaggio circostante, come se fossero stati trasportati lì da un altro luogo.


C’erano anche due torri vicino all'entrata della Grotta dell’Immortale. Non erano state costruite con terra e legno, bensì con ossa. Ossa umane e animali erano state impilate. Il tutto appariva alquanto macabro.


“Eccoci qui, fratellino!” esclamò l’uomo vestito di giallo, ridendo forte.


Meng Hao aggrottò la fronte. “Questo posto…”


“So cosa stai pensando” disse l’uomo. “Ma siamo nella natura selvaggia” continuò con voce ferma. “Anche se non causiamo problemi agli altri, dobbiamo comunque prendere misure di precauzione. Decorazioni come queste servono unicamente a spaventare banditi e miscredenti”.


Meng Hao non reagì, ma nel suo sguardo risplendette una luce fredda.


Mentre si avvicinavano alla porta principale della Grotta dell’Immortale, l’uomo vestito di giallo fece ondeggiare una manica. Un raggio di luce schizzò fuori, e si posò sulla porta, che emise un rombo di tuono e poi cominciò lentamente ad aprirsi.


Quasi nello stesso istante, tre Coltivatori emersero dall’interno. Erano tutti sulla quarantina, con basi di Coltivazione al nono livello di Condensazione del Qi. Due di loro avevano un portamento fiero, mentre l’altro era magro e smunto con uno sguardo letale. Aveva in mano un ventaglio.
Sorrise quando il suo sguardo si posò su Meng Hao.


L’uomo vestito di giallo rise, posizionandosi accanto agli altri tre. Si voltò e guardò Meng Hao sorridendo. “Fratelli maggiori, per strada questa mattina mi sono imbattuto nell’amico Meng Hao qui presente. È la prima volta che si avventura fuori dalla sua Setta. L’ho invitato a passare un po’ di tempo con noi. Vi prego, unitevi a me nel dargli il benvenuto!”.


NOTE:


1. In questo caso, Huang è il carattere cinese 黄 huáng, che è un cognome comune, ma che significa anche “giallo”.


                                



