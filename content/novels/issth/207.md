---
weight: 2070
title: Capitolo 207 - Questa Grotta dell’Immortale è Proprio Bella!
pubDate: 2025-03-17T11:17:34.815Z
tags:
    - issth
---


I due uomini robusti dall'aria fiera scrutarono Meng Hao per un momento e poi sorrisero. In qualsiasi modo si cercasse di vedere i loro sorrisi, apparivano malvagi. Era come se stessero guardando un povero agnello indifeso.


L’uomo con il ventaglio sembrava il più minaccioso del gruppo, e il suo sorriso il più sincero. Unì le mani e salutò Meng Hao.


“Io, Huang, ho udito gli uccelli cantare prima, e non ho potuto fare a meno di chiedermi se sarebbe arrivato un ospite. Fratello Daoista, è bastato un solo sguardo e mi sono sentito sommergere dall'aura di un eroe. Dopo aver appena ascoltato le parole del Quinto fratello, posso dirti che sei stato estremamente coraggioso ad avventurarti per la prima volta fuori dalla tua Setta. Sei il tipo di persona che ammiro di più. Ti prego, entra nella nostra Grotta dell’Immortale e riposati un po’ ”.


“Ecco…” disse Meng Hao, evidentemente indeciso su come rispondere a un tale complimento. Unendo le mani, rispose all'inchino. Tuttavia, sembrava che esitasse a entrare nella grotta. Ovviamente, le lusinghe dell’uomo erano piene di bugie. Al suo posto, Meng Hao avrebbe trovato qualcosa di più credibile da dire.


“Fratellino,” chiamò l’uomo vestito di giallo, gli occhi sfavillanti “stiamo indugiando qui sulla porta. Vieni, seguimi all'interno. Ora che sei qui, sei a casa!”. Tirò Meng Hao per la manica, trascinandolo nella Grotta dell’Immortale.


Gli altri uomini si radunarono intorno a un esitante Meng Hao, mentre l’uomo vestito di giallo lo conduceva con delicatezza all'interno. La porta di calcare si richiuse lentamente alle loro spalle. Immediatamente, il bagliore di perle luminescenti riempì gli occhi di Meng Hao.


La Grotta dell’Immortale era abbastanza spaziosa e lussuosamente decorata. Comprendeva un’infinita varietà di stanze, tra cui una stanza degli elisir e un giardino sul retro per le piante medicinali.


Con una risata cristallina, l’uomo vestito di giallo passò alle presentazioni. “Fratellino, questo è il Secondo Fratello, e lui è il Terzo Fratello. Dopo il Quarto Fratello vengo io, il Quinto Fratello”. Mentre li presentava, lanciò uno sguardo significativo all'uomo dall'aspetto minaccioso, che era il secondo.


“Piacere, Fratelli Daoisti” disse Meng Hao timidamente, unendo le mani nella loro direzione. Si guardò attorno con espressione estasiata. Quando il suo sguardo si posò sulle perle luminescenti, si illuminò.


“Fratello Daoista Meng, che ne pensi della nostra Grotta dell’Immortale? Non male, vero?” chiese il Secondo Fratello Huang con un sorriso, facendosi delicatamente aria con il ventaglio. Sul suo viso era dipinta un’espressione di disprezzo, che presumeva gli altri non notassero. Un’espressione che lasciava intendere che egli stesse fingendo. Fissò lo sguardo su Meng Hao.


“È molto bella,” rispose Meng Hao “molto bella. Molto ben fornita, con un gran numero di stanze private. Davvero, non sembra per nulla ordinaria”. Le sue lodi suonavano molto sincere.
“Soprattutto queste perle luminescenti sono incredibili. Sembra che l’energia spirituale qui sia piuttosto abbondante. Non mi direte che avete anche una Fonte dello Spirito?” chiese in tono sbalordito.


“Certo che c’è una Fonte dello Spirito” disse il Secondo Fratello Huang ridendo. “È esattamente il motivo per cui noi cinque abbiamo deciso di costruire qui la nostra Grotta dell’Immortale”. Il disprezzo nel suo sguardo si faceva sempre più evidente. Nella sua mente, Meng Hao era come una preda intrappolata negli artigli di una tigre.


Il Terzo e Quarto Fratello guardavano entrambi Meng Hao, i loro orrendi ghigni sempre più larghi.
Chiaramente erano convinti che Meng Hao fosse una pecora nella tana del lupo!


Per quanto riguardava il Quinto Fratello Huang, egli continuava a lanciare occhiate alla borsa da trasporto legata attorno alla vita di Meng Hao. Il suo sorriso si fece più luminoso. Senza dubbio pensava che quello fosse il suo giorno fortunato, se fosse riuscito a mettere le mani su un tale bottino.


Anche Meng Hao sorrideva. Anche se aveva ancora l’aria un po’ timida, il suo sorriso era sincero e piuttosto allegro. La Grotta dell’Immortale sembrava davvero contenere delle buone opportunità, così come il gruppo di uomini, che continuarono a scortarlo.


“Il Fratello maggiore di recente ha fatto venire qui un artista che dipingesse un suo ritratto” disse il Secondo Fratello Huang. “Non è saggio che lui esca da qui. Fratello Daoista Meng, perché non andiamo a fargli visita?”. Senza dare a Meng Hao la possibilità di rifiutare, lo trascinò verso il centro della Grotta dell’Immortale, dove c’era una vasta area aperta piena di perle luminescenti. All'estremità vi era un enorme trono.


Il trono era fatto di cristalli, e su di esso sedeva un uomo robusto. Sembrava avesse circa cinquant'anni. Indossava una lunga tunica viola e aveva un aspetto molto compito. Anche se ci provava, gli era impossibile nascondere la sua compostezza. Emanava un’intensa aura letale. La base di Coltivazione non era allo stadio di Condensazione Qi, ma addirittura al primo stadio di Stabilità della Consistenza!


Di fronte all'uomo robusto sedeva un umile anziano raggrinzito con i capelli bianchi. Il suo corpo tremava, e il pennello che aveva in mano fremeva. Sulla tela che aveva davanti si distinguevano i lineamenti dell’uomo robusto.


Gli occhi dell’uomo lampeggiarono in direzione del gruppo che si stava avvicinando. Egli ignorò completamente Meng Hao, soffermandosi invece sull'uomo vestito di giallo. Diede un colpo di tosse in segno di disapprovazione.


“Se non hai niente di importante da fare, non andartene” disse “Sono nervoso ultimamente e ho un brutto presentimento. Ora che sei tornato, siediti. Farò fare da questo pittore un ritratto per ciascuno di voi”.


Con gli occhi pieni di venerazione, l’uomo vestito di giallo annuì in segno di approvazione. Fece un passo avanti e si sedette accanto all'uomo vestito di viola. Il Secondo Fratello Huang e gli altri unirono le mani in un saluto reverenziale. Ignorando completamente Meng Hao, si spostarono più avanti per sedersi. Nessuno disse nulla, e Mengh Hao si ritrovò lì in piedi da solo, un’espressione imbarazzata dipinta sul viso.


L’uomo robusto vestito di viola guardò il pittore e disse: “Dipingici dei bei ritratti, mi hai sentito? Se lo farai, non ti darò alcun fastidio”. Sentendo le gelide parole dell’uomo, l’umile anziano dai capelli bianchi rabbrividì, e poi annuì.


“Secondo Fratello, sono davvero preoccupato ultimamente. Non dimenticare di controllare il portale del teletrasporto. Se ci sono problemi, possiamo uscire di qui in un istante. Terzo e Quarto Fratello, ascoltatemi bene anche voi: è vietato uscire!”. Ogni singola parola pronunciata dall'uomo vestito di viola spingeva gli altri ad annuire in segno di approvazione. Nessuno di loro prestava la benché minima attenzione a Meng Hao, che ne stava lì impacciato. Per come la vedeva lui, l’uomo avrebbe dovuto almeno salutarlo. Alla fine si decise a dare un colpo di tosse. Essi lo ignorarono e continuarono a parlare. L’uomo vestito di viola non lo degnò di uno sguardo, e nemmeno gli altri, compreso l’uomo vestito di giallo.


Meng Hao sospirò, poi tossì un po’ più forte, interrompendo la conversazione. Finalmente, gli occhi dei cinque uomini si posarono su di lui.


“Lui chi è?” si informò l’uomo vestito di viola, la voce minacciosa e la fronte aggrottata.


“È un ragazzo che il Quinto Fratello ha trovato mentre era fuori” rispose il Secondo Fratello Huang agitando il ventaglio. “A quanto sembra, è la sua prima volta fuori dalla Setta”.


“Il ragazzo è un vero idiota” rise l’uomo vestito di giallo. “La sua borsa da trasporto ha chiaramente dell’incredibile, perciò ho attaccato bottone. Chi avrebbe immaginato che si sarebbe lasciato convincere dalle chiacchiere? Sono riuscito a condurlo fin qui”.


A sentire queste parole, l’uomo vestito di viola guardò Meng Hao e ordinò: “Passami la tua borsa da trasporto”. Il tono di voce trasudava arroganza; aveva notato che Meng Hao si trovava allo stadio di Condensazione Qi, ed evidentemente non lo riteneva degno di alcuna considerazione.


Meng Hao sorrise e si guardò intorno. La soddisfazione nei suoi occhi era tale che sembrava stesse guardando la propria casa. “Questa Grotta dell’Immortale è davvero bella. Perché non la dai a me? Oh, anche il tuo trono è molto bello. È un po’ stravagante, ma prenderò volentieri anche quello”.


L’uomo vestito di viola fissò Meng Hao a bocca aperta. Il Terzo e Quarto Fratello Huang, insieme all'uomo vestito di giallo, scoppiarono tutti in una risata arrogante. Mentre la risata echeggiava ancora nella Grotta dell’Immortale, il Secondo Fratello Huang strinse gli occhi in un’espressione concentrata.


“A dire il vero, prenderò anche voi insieme alla Grotta dell’Immortale” dichiarò Meng Hao. Con una risatina, fece per avanzare. Ma prima che potesse anche solo fare un passo, il Terzo e il Quarto Fratello Huang spiccarono un salto. Erano alti e robusti, con un’espressione fiera sul volto. Ridendo con disprezzo, si lanciarono contro Meng Hao.


“Insolente che non sei altro, osi dire queste fesserie nella Grotta dell’Immortale dei tuoi Superiori? Non hai paura?”.


Non erano molto distanti da Meng Hao, e impiegarono pochi istanti per raggiungerlo. Stavano per mettere mano agli incantesimi, quando Meng Hao si schiarì nuovamente la voce. Nel farlo, ignorò completamente i due e fece un altro passo in avanti. Quando essi si scontrarono con lui, era come se fossero andati a sbattere contro una forza irremovibile. Sangue schizzò dalle loro bocche, e i corpi tremanti si piegarono all'indietro, sbattendo contro il muro. Tossirono altro sangue e fissarono Meng Hao con occhi sbarrati. Improvvisamente, le loro basi di Coltivazione furono spazzate via, lasciandoli poco più che mortali.


Accadde tutto troppo velocemente. Prima che gli altri potessero riaversi, Meng Hao aveva già raggiunto il trono di cristallo.


“Stai cercando la morte?” gridò l’uomo vestito di giallo. Il suo corpo scattò in avanti. Accanto a lui, gli occhi del Secondo Fratello Huang si illuminarono, ed egli agitò una mano. Un Uccello di Fuoco apparve per magia e si lanciò verso Meng Hao. Tuttavia, lo stesso Secondo Fratello Huang scattò indietro in ritirata.


Descrivere tutto ciò richiede tempo, ma in realtà accadde tutto in un istante. Meng Hao non ebbe nemmeno bisogno di sollevare la mano. Lanciò uno sguardo noncurante all'uomo vestito di giallo che si stava avvicinando. L’uomo fu immediatamente sbalzato, e percepì una fitta dolorosa, come se una forza incredibile gli pulsasse nel cuore. La visione si fece sfocata ed egli prese a tremare disperato. La pressione incredibile lo schiacciò ed egli non ebbe la forza di resistervi.


Un fiotto di sangue gli sgorgò dalla bocca, ed egli cadde all'indietro, sbattendo contro il muro. I suoi occhi si riempirono di paura e pura incredulità. Il suo corpo continuava a tremare. L’unica cosa a cui riusciva a pensare era l’espressione delicata e timida sul viso di Meng Hao quando l’aveva incontrato, che lo faceva sembrare un animale indifeso.


“Chi…chi sei tu?” chiese, il cuore colmo di un terrore indescrivibile. Come avrebbe potuto immaginare che ciò che aveva portato a casa non era un agnello indifeso, ma una perfida bestia selvatica?


Dal canto suo, l’Uccello di Fuoco del Secondo Fratello Huang cominciò a tremare ancora prima di essere vicino a Meng Hao, e poi venne disintegrato. Per Meng Hao, un Uccello di Fuoco come quello era innocuo quanto una spada giocattolo per bambini.


In un istante, quattro dei cinque Immortali del Clan Huang erano stati ridotti in stato di shock. L’uomo robusto vestito di viola era ancora seduto sul trono, la faccia grondante di sangue. Guardò Meng Hao che si avvicinava, e il suo viso si contorse in una smorfia. Con un urlo di rabbia, spiccò un salto. Nello stesso istante, lo sguardo di Meng Hao si posò su di lui.


Quando il suo sguardo incontrò quello dell’uomo vestito di viola, quest’ultimo ne fu colpito come da un tuono capace di scuotere la Terra fin nelle fondamenta. Un ruggito terribile gli riempì la mente, provocandogli spasmi in tutto il corpo. Un sentimento di crisi imminente, come una questione di vita o di morte, gli piombò addosso. Era come se il suo sguardo fosse in grado di perforare il mondo intero e sterminarlo in un istante.


“Il grande cerchio della Stabilità della Consistenza…” ansimò l’uomo robusto, la voce debole. I suoi occhi si riempirono di incredulità.
                                                                



