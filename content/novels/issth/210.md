---
weight: 2100
title: Capitolo 210 - Entrare nella Setta del Fato Viola
pubDate: 2025-03-17T11:17:34.846Z
tags:
    - issth
---


Meng Hao entrò con calma nel padiglione. Non guardò i quattro uomini, né loro guardarono lui. Si sedette in disparte.


Non molto tempo dopo giunsero altre tre persone. Il suono dei canti riempiva la stanza, eppure non si vedevano ballerini, il che creava un’atmosfera bizzarra. Improvvisamente, fragorose risate risuonarono all’apparire di un uomo rubicondo che camminava verso di loro. Si sedette nel posto d’onore.


“Signore e signori, diamo inizio alla riunione segreta di oggi. Non entrerò nel dettaglio di tutte le regole. Sono sicuro che questa non sia la prima volta che partecipate come ospiti in una riunione segreta, Compagni Daoisti, dunque procediamo. Scosse una manica, e un Calderone dei Quattro Dragoni apparve in mezzo a tutti i partecipanti. La nebbia cominciò a diffondersi, e Meng Hao lanciò uno sguardo in direzione del vecchio.


Chiaramente non era lo stesso uomo che Meng Hao aveva visto alla sua prima riunione segreta. Tuttavia, la base di Coltivazione di Meng Hao non era la stessa di allora. Grazie al suo Senso Spirituale, capì che l’uomo non era nemmeno reale. Era una proiezione!


“Queste riunioni segrete sono davvero misteriose” pensò Meng Hao. “Deve esserci una forza misteriosa che le organizza da dietro le quinte. La riunione nel territorio della Setta del Setaccio Nero era esattamente identica a questa”. Tirò fuori una lama di giada, che gettò nel calderone. Tutti gli altri partecipanti lo imitarono non appena la nebbia proveniente dal calderone ebbe pervaso la stanza, avvolgendo tutti quanti.


Apparvero luci abbaglianti in mezzo alle quali Meng Hao cercò di destreggiarsi. I suoi occhi saettavano. La maggior parte delle offerte erano per ricette di elisir e piante medicinali.


“Deve esserci almeno una persona della Divisione degli Elisir dell’Est qui oggi. E non un semplice alchimista, ma un Signore del Calderone”. Nei giorni precedenti Meng Hao aveva chiesto informazioni riguardo alla Divisione dell’Elisir dell’Est , e ora ne sapeva molto di più.


Per esempio, i discepoli della Divisione iniziavano come apprendisti alchimisti. Alla fine potevano diventare maestri alchimisti, e poi Signori del Calderone. Di grado superiore rispetto ai Signori del Calderone erano i Signori del Calderone Viola, che erano personalità di spicco nel Dominio Meridionale. I Signori del Calderone Viola diventavano automaticamente discepoli del Demone Granmaestro degli Elisir, e potevano ricevere indicazioni direttamente da lui. L’unico altro modo per diventare un discepolo del Gran Maestro era avere una base molto forte in modo tale da raggiungere il Cielo in un colpo solo, per così dire.


Pere esempio, Ding Xin in un passato molto lontano era stato discepolo della Divisione del Qi viola. Tuttavia, il suo talento per la creazione di elisir impressionò il Gran Maestro , e alla fine egli venne scelto per diventare suo adepto. Purtroppo ancora prima di cominciare gli studi era stato mandato nello Stato di Zhao ed era caduto nelle mani di Meng Hao. [1]


Dopo di lui, l’unico discepolo che il Gran Maestro aveva accettato tra i suoi adepti era Chu Yuyan. Ciononostante, la sua abilità di creazione degli elisir era solo al livello di Signore del Calderone. Era ancora abbastanza lontana dall'essere un Signore del Calderone Viola.


Meng Hao sedeva pensieroso, guardando le varie luci che lampeggiavano. Dopo qualche istante, si sporse ad afferrare il punto di luce che conteneva le sue informazioni. Vi impresse ulteriori dettagli, poi lo rimandò indietro e attese. Non passò molto tempo prima che un fascio di luce apparisse davanti a lui.


“Hai un amico che vuole entrare nella Divisione degli Elisir Orientale della Setta del Fato Viola e diventare un apprendista alchimista? Ti servirà una raccomandazione. Cos'hai da offrire in cambio?”.


Gli occhi di Meng Hao si illuminarono. Era esattamente il motivo per cui aveva scelto di partecipare alla riunione segreta nella città di Luna Viola.


Secondo le regole della Setta, era impossibile entrare a farne parte così dal nulla. Tuttavia, più numerosa è una setta, maggiore è il numero di serpenti e dragoni che possono essere radunati. [2] Ovviamente c’erano persone che infrangevano le regole per interesse personale. E a quanto sembrava, a questa riunione era presente un Signore del Calderone, molto probabilmente a causa della recente Vendita degli Elisir.


Se le erbe medicinali potevano essere una fonte di guadagno, perché non trovare posto per un apprendista alchimista nella Setta? Dopotutto, nella Setta del Fato Viola vi erano circa centomila apprendisti alchimisti. Uno in più non avrebbe fatto differenza.


Meng Hao non rispose immediatamente, ma attese cinque minuti. Non ricevette altre risposte alla sua richiesta, quindi cominciò a trattare con la persona che gli aveva mandato il messaggio. Si percepirono per accertarsi della reciproca legittimità. Meng Hao conosceva bene questo processo.


Non ci volle molto perché i due raggiungessero un accordo. Meng Hao barattò alcune delle piante medicinali che aveva acquistato nella Grotta dell’Immortale del Patriarca Affidabilità in cambio di un posto come apprendista alchimista. Quando l’accordo fu concluso, Meng Hao stringeva in mano una nuova lama di giada. Era color verde scuro e recava l’immagine di un calderone incisa sulla superficie.


Dopo poco tempo, la riunione segreta volse al termine. La nebbia si diradò e uno ad uno i partecipanti scomparvero in raggi di luce. Dopo aver attraversato l’uscita luccicante, Meng Hao si ritrovò in un angolo remoto della città di Luna Viola. Abbassò la testa e immediatamente scomparve nel buio della notte.


Tre giorni dopo, Meng Hao si ritrovò ai piedi della Setta del Fato Viola, sempre sotto le sembianze di uno studioso tra i sedici e i diciassette anni. La sua espressione trasudava nervosismo mentre porgeva con rispetto il contenitore di giada verde a un uomo di mezza età.


Egli indossava una tunica Daoista e portava una barba leggera. Sembrava essere all’ottavo livello di Condensazione Qi. Squadrò Meng Hao e poi passò a osservare il contenitore di giada verde.


“Dato che hai questa lama di giada come raccomandazione, puoi unirti alla Setta del Fato Viola come apprendista alchimista. Tuttavia, tutti gli apprendisti alchimisti, tu compreso, devono percorrere il Sentiero della Verità. Ci sono tre di voi che hanno intenzione di unirsi alla Setta oggi. Se qualcuno di voi ha nel cuore cattive intenzioni, si troverà faccia a faccia con la morte sul Ponte della Verità”. Detto ciò, fece schioccare una manica e cominciò a camminare.


Meng Hao lo seguì lungo le pendici della montagna a forma di calderone. Più in alto svettava l’imponente statua del Reverendo Viola d’Oriente. Meng Hao e l’uomo di mezza età camminarono per qualche tempo, finché arrivarono circa a metà del pendio. Davanti a loro c’era un ponte intrecciato che dondolava leggermente avanti e indietro. Le nuvole fluttuavano sopra e sotto, rendendo la sagoma del Reverendo Viola d’Oriente appena visibile. Dietro alla statua si intravedeva la cima di una montagna avvolta in riccioli di nebbia e nuvole.


Sotto il ponte si apriva un profondo abisso. Caderci dentro avrebbe significato morte certa per chiunque non sapesse usare la propria base di Coltivazione.


Non lontano dal ponte intrecciato stava un Coltivatore di circa trent'anni, con un’espressione indecifrabile sul volto. Dietro di lui c’erano due giovani, un ragazzo e una ragazza, che lanciavano occhiate nervose in direzione del ponte intrecciato. Evidentemente, erano così spaventati che le loro teste si erano indolenzite. Il Coltivatore condusse Meng Hao verso di loro con uno sbadiglio.


“Tutti e tre dovete attraversare il ponte. Se il vostro cuore è libero da secondi fini, raggiungerete l’altra sponda sani e salvi, e sarete apprendisti alchimisti della Setta del Fato Viola. Se però avete secondi fini, allora morirete prima di poter giungere dall'altra parte”. Dopo aver finito di parlare, l’uomo ignorò completamente Meng Hao e gli altri.


Il Coltivatore dall'espressione indecifrabile chiuse gli occhi.


Meng Hao guardò il ponte e, senza esitazione, si fece avanti. Il ragazzo dietro di lui strinse i denti e lo seguì. Non appena Meng Hao ebbe messo piede sul ponte, esso cominciò a dondolare avanti e indietro. Prese un respiro profondo mentre si allontanava sempre di più dalla montagna a forma di calderone.


A circa metà strada, un forte vento prese a soffiare, fischiando e facendo dondolare il ponte ancora di più. Contemporaneamente, si sentiva il suono di un debole sospiro. Il suono perforava le orecchie di Meng Hao e gli faceva girare la testa.


Pensieri distraenti gli riempirono la mente. Erano informazioni riguardo alle ragioni per cui voleva entrare nella Setta del Fato Viola. Ribollivano e si affollavano senza controllo, come se chiunque in quel momento potesse leggergli la mente.


Ma in quel preciso momento, l’aura che permetteva alla gelatina di cambiare forma si alzò, reprimendo immediatamente tutti i pensieri che lo stavano distraendo. Improvvisamente, Meng Hao avvertì lo sguardo inquisitore della Statua del Reverendo Viola d’Oriente posarsi su di lui.


Il suo cuore ebbe un tremito. Mentre i pensieri che potevano distrarlo venivano repressi, egli si sforzava di continuare a pensare a quanto desiderasse studiare la creazione degli elisir e a quanto bramasse entrare a far parte della Setta del Fato Viola.


Lo sguardo invisibile indugiò su Meng Hao per circa una decina di secondi, poi passò ai due giovani dietro di lui. Meng Hao continuò a camminare, il viso pallido. Un grido risuonò alle sue spalle. La ragazza era passata indenne, ma il ragazzo cadde improvvisamente dal ponte, precipitando.


Improvvisamente il potere della Stabilità della Consistenza si sprigionò dal ragazzo. Tuttavia, appena ciò accadde, il suo corpo prese a tremare. Il suo sguardo fu attraversato da un lampo di paura nell'istante in cui la sua base di Coltivazione svanì improvvisamente. Ridotto a semplice mortale, cadde nell'abisso.


Meng Hao inspirò profondamente. Con un’espressione di determinazione mista a paura, continuò, irrigidendo la mascella. Lo sguardo indugiò su di lui in totale nove volte. Ogni volta si soffermava sempre più a lungo. Finalmente raggiunse la statua del Reverendo Viola d’Oriente. Mise piede sulla montagna che costituiva il cancello principale della Setta del Fato Viola. Ce l’aveva fatta.


Di fronte a lui stava un uomo, che indossava una tunica nera. Emanava un intenso aroma di piante medicinali.


Osservò Meng Hao con freddezza per un momento, poi annuì. Generalmente, coloro che custodivano segreti non potevano attraversare il Ponte della Verità. Il ponte intrecciato appariva ordinario a prima vista. Tuttavia, era un metodo che la Divisione degli Elisir Orientale aveva usato per anni per mettere alla prova i discepoli. Superata la prova, potevano entrare a far parte della Setta.


“Dichiara il tuo nome”.


“Fang Mu” rispose Meng Hao, giungendo nervosamente le mani. [3]


“Io sono Xu Chen, guardia d’onore del reparto delle erbe della Divisione degli Elisir Orientale” disse il vecchio freddamente. “Sono anche il supervisore dei nuovi apprendisti alchimisti. Sei fortunato a poter entrare nella Divisione degli Elisir Orientale della Setta del Fato Viola. Gli apprendisti alchimisti sono la base della Divisione. I Signori del Calderone vengono promossi dal grado di maestri alchimisti, i quali ovviamente cominciano come apprendisti alchimisti. In futuro forse diventerai uno stimato Signore del Calderone. Dipenderà dalla tua fortuna e dal tuo talento nascosto”. La ragazza finalmente arrivò dal ponte. Si mise accanto a Meng Hao, tremante. Il suo viso era pallido.


“Andiamo. Visto che siete arrivati a questo punto, ora potete considerare la Setta casa vostra”. Il vecchio sorrise con gentilezza, e poi mosse la manica. Un vento delicato sollevò Meng Hao e la ragazza, mentre il vecchio volava con loro verso un altro luogo.


Sentieri impervi serpeggiavano attraverso la montagna sotto di loro. Guardandosi intorno, Meng Hao riusciva a vedere soltanto catene montuose senza fine, oltre a innumerevoli valli tappezzate di edifici sontuosi. La scena era celestiale.


“Questo posto sarà per lungo tempo la residenza di Fang Mu”. I suoi occhi risplendettero alla vista del panorama.


Ad un tratto una strana espressione lo pervase. Aveva appena notato che in una delle valli c’era uno spazio vuoto tra gli edifici. Conficcata nel pendio della montagna c’era una lancia di ferro.


Sembrava molto familiare…


<strong>NOTE:</strong>


1. Ding Xin ha fatto la sua apparizione nel capitolo 64, ed è stato ucciso nel 67.
2. Quest’espressione sta a significare che buoni e cattivi possono convivere tra loro.
3. Fang Mu in cinese è 方木 fāng mù – Fang è un cognome, ha diversi significati tra cui “piazza” e “direzione”. Mu significa “foresta” o “albero”.
                                


                                



