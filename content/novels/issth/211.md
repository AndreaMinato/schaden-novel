---
weight: 211
title: Capitolo 211 - Un Nome Malvagio
pubDate: 2025-03-17T11:17:34.848Z
tags:
    - issth
---


In breve tempo il vecchio condusse Meng Hao e la ragazza a destinazione. Era una valle molto ampia, piena di una grande varietà di edifici. In lontananza vi erano aree dedicate alla coltivazione di piante medicinali. Non appena giunsero, Meng Hao sentì un aroma fresco diffondersi nell'aria.


C’erano molti giovani nella valle, e tutti indossavano indumenti corti di color giallo chiaro. Alcuni stavano raccogliendo piante, altri erano persi nei propri pensieri mentre esaminavano contenitori di giada. Altri ancora sedevano nella luce del sole calante, contemplando le piante medicinali che tenevano in mano. Esse ondeggiavano avanti e indietro in maniera insolita.


Dopo essere atterrato, il vecchio fece schioccare la manica e gridò: “Bai Yunlai!”. [1] I giovani radunati lì intorno alzarono lo sguardo. Non appena si accorsero del vecchio, sui loro volti comparve un’espressione di rispetto, ed essi giunsero le mani in segno di saluto. Da uno degli edifici uscì un giovane di corporatura media e si fece loro incontro. Dimostrava circa trent'anni.


“Maestro Xu, signore, sono qui” disse in tono ossequioso. “Quali sono gli ordini? Posso aiutarvi in qualunque cosa”.


Il vecchio lo guardò: “Questi sono i nuovi apprendisti alchimisti che sono appena entrati a far parte della Setta. Spiega loro tutto e poi portali a prendere i loro medaglioni”. Detto ciò, il vecchio si voltò verso Meng Hao e la ragazza. Annuì in segno di incoraggiamento e poi, dopo essersi trasformato in raggio di luce, volò via.


Ora che il vecchio se ne era andato, i giovani lì attorno ignorarono Meng Hao e gli altri e continuarono ciascuno con la propria attività. Sembravano non provare alcun sentimento nei confronti di Meng Hao. Le loro espressioni erano calme e indecifrabili.


Meng Hao si sarebbe dovuto abituare alla vita in una Setta del genere. La vita nella Setta Affidabilità era molto diversa. Questa era la seconda Setta di cui entrava a far parte. Sospirò tra sé.
La ragazza accanto a lui giunse le mani in direzione di Bai Yunlai e disse: “Saluti, Fratello Anziano Bai”.


“Ehi, niente Fratelli Anziani qui. E non c’è bisogno di salutare”. Bai Yunlai rise di cuore, spostando ripetutamente lo sguardo da Meng Hao alla ragazza e viceversa. “Siete arrivati al momento giusto. La maggior parte degli apprendisti alchimisti della Setta sono stati molto impegnati con la Vendita delle Pillole. Non ne sono rimasti molti qui. Bene, voi due non vi preoccupate. Grazie al vecchio Bai qui, prenderete alla svelta il ritmo. Venite, venite. Facciamo un giro qui intorno, vi faccio vedere il posto”. Dopo aver chiesto i loro nomi, Bai Yunlai si mise alla testa del gruppo ed essi cominciarono a camminare.


“Se volete una descrizione della Divisione degli Elisir Orientale della Setta del Fato Viola, beh, è un argomento straordinariamente ampio. Ci sono nientemeno che cento valli proprio come questa. Ciascuna ospita quasi mille apprendisti alchimisti. Trascorriamo la maggior parte del tempo coltivando piante medicinali, memorizzando i nomi di varie medicine e qualche volta raccogliendo le piante. Sapete chi sono le persone più stanche di tutto il Dominio Meridionale? Noi apprendisti alchimisti, ecco chi! Centomila apprendisti alchimisti, ognuno con il proprio compito. In realtà dobbiamo prendere parte a tutte le attività. Dobbiamo imparare a memoria centomila nomi di piante medicinali, dobbiamo prenderci cura delle piante coltivate, e in più dobbiamo trovare tempo per praticare la Coltivazione. Se non lo facessimo, non saremmo in grado di catalizzare la crescita delle piante. Per quanto riguarda voi due, beh, capirete tutto con il tempo. Noi apprendisti alchimisti siamo davvero pignoli. Solo se perseverando come un punteruolo che perfora la tela e distinguendosi in qualche modo si può arrivare a diventare un maestro alchimista e studiare la vera alchimia. Solo allora i discepoli della Fazione Interna verranno a chiedervi di fabbricare elisir. Secondo le regole della Setta, essi devono fornirci un compenso quando fabbrichiamo elisir per loro. È sempre un giorno felice quando ciò accade. È un peccato che ci siano centomila apprendisti alchimisti. Quanti di loro pensiate diventeranno maestri alchimisti? Ce ne sono soltanto mille nell'intera Setta. È davvero difficile!”.


Bai Yunlai parlava a grande velocità mentre conduceva Meng Hao e la ragazza attraverso diverse valli.


“Vedete qui? Questo è uno dei posti a cui soltanto i maestri alchimisti possono accedere. Noi non possiamo entrare”. Passarono avanti. “Questa area appartiene alla Divisione del Qi Viola, anche se non è la Fazione Interna, soltanto quella Esterna”. Bai Yunlai li aveva condotti in una delle valli verso il lato frontale della Setta. Qui era radunato un certo numero di Coltivatori della Divisione del Qi Viola. Sui loro volti apparve un’espressione reverenziale quando scorsero Bai Yunlai. A quanto sembrava, doveva essere una persona molto influente all’interno della Setta.


Meng Hao si schiarì la voce e si complimentò con Bai Yunlai, il quale si rallegrò istantaneamente e disse: “Sai, so praticamente tutto sulla Setta, e ci sono davvero poche cose di cui io non sia in grado di occuparmi. Fratello Giovane Fang, qualsiasi problema tu dovessi avere in futuro, vieni a cercarmi e io sistemerò tutto”.


Ad un tratto, Bai Yunlai si fermò e indicò verso il centro della valle, dove una lancia di ferro era conficcata nel fianco della montagna. La lancia era piegata e coperta di ruggine a causa dell’esposizione a vento e pioggia.


Bai Yunlai si guardò intorno, poi, abbassando la voce, disse: “Vedete la lancia di ferro? C’è una storia dietro”.


Una strana espressione apparve sul volto di Meng Hao. Aveva già notato la lancia quando erano passati in volo poco prima. La guardò, tossendo leggermente, ostentando profondo interesse.


“Sapete chi mise lì la lancia? Fu Wu Dingqiu, dell’antica generazione. Si dice che dieci anni fa, in una notte buia e tempestosa, il Vecchio Wu sia ritornato alla Setta accecato dalla rabbia, con quella lancia in mano. La scagliò con tutta la sua forza, e la lancia si conficcò proprio lì! Secondo le voci che giravano quell’anno, egli voleva che i discepoli della Fazione Esterna si ricordassero della vergogna causata da quella lancia. Egli disse: ‘Voi siete talmente stupidi da spingervi fino alla morte! Se perseverate nella vostra stupidità, un giorno morirete davvero!’”. Bai Yunlai parlava a voce bassa, eppure il tono era estremamente vivace. La ragazza spalancò gli occhi mentre ascoltava.


Meng Hao emise un altro leggero colpo di tosse.


“Da dove proveniva la lancia?” chiese la ragazza.


“Da dove viene? Hehe, non ci crederai. Secondo la leggenda, dieci anni fa, un gruppo di discepoli della Fazione Esterna partecipò a una prova di avanzamento della Setta. La prova si tenne in un luogo estremamente pericoloso, dove si imbatterono in un uomo malvagio. Egli vendette la lancia di ferro ai due discepoli più forti. Il prezzo che dovettero pagare li gettò sul lastrico e li condusse alla rovina. Per riuscire a pagare, chiesero persino Pietre dello Spirito in prestito ad altri discepoli. Pensavano che si trattasse di un tesoro prezioso, perciò l’avevano comprata. Ahimè, non riuscirono a ripagare tutte le Pietre dello Spirito se non fino a pochi anni fa. Comunque, quando Wu Dingqiu venne a sapere dell’accaduto, si sentì terribilmente umiliato. Egli era il capo del gruppo! Che ne pensate? Quell'uomo è stato cattivo o no?”. [2]


La ragazza aveva ascoltato il racconto con occhi e bocca spalancati. Guardò in direzione della lancia, che in realtà appariva ordinaria in ogni suo aspetto. Non capiva come i due discepoli più forti avessero potuto sperperare così tanto denaro per averla.


Meng Hao si sentì un po’ in colpa. Poi sentì lo sguardo di Bai Yunlai posarsi su di lui, perciò annuì e disse solennemente: “Quell'uomo certamente è senza pari in quanto a malvagità. È abbastanza per far rizzare i capelli dalla rabbia!”. In realtà, dopo aver incontrato Qian Shuihen e Lu Song nel Clan Song, aveva intuito che l’esperienza di quell'anno aveva avuto un forte impatto negativo su entrambi che perdurava tutt'ora. Ciò che non si sarebbe mai potuto immaginare era che aveva in realtà influenzato negativamente l’intera Setta del Fato Viola. Improvvisamente si sentì dispiaciuto per Qian Shuihen e Lu Song. E adesso capiva perché nel Clan Song digrignavano i denti per la rabbia.


Bai Yunlai sospirò e scosse la testa. “La lancia è lì come monito per tutti i discepoli della Fazione Esterna della Setta del Fato Viola. Non dimenticheranno mai l’accaduto”.


“Chi fu a vendere loro la spada?” chiese la ragazza, incuriosita.


“Il suo nome è Meng Hao” disse Bai Yunlai a bassa voce.


“Meng Hao?” ripeté la ragazza, senza fiato.


“Silenzio!” si affrettò a dire Bai Yunlai. “Quel nome è proibito nella Setta del Fato Viola! Nessuno osa pronunciarlo ad alta voce…”.


Meng Hao rimase in disparte, sentendosi ancora più colpevole. Continuava a schiarirsi la voce. Ad un tratto fu colto dal presentimento che unirsi alla Setta del Fato Viola forse non era stata la decisione migliore.


Fu allora che la sua espressione ebbe un guizzo improvviso. Aveva appena notato un raggio di luce in lontananza che si faceva sempre più vicino. Il raggio si trasformò in un giovane dall'espressione torva che fissò Bai Yunlai con ferocia. Si trattava nientemeno che di Qian Shuihen.


“Bai Yunlai, cosa ci fai ancora qui? Perché non sei andato avanti?”.


Bai Yunlai fu improvvisamente attraversato da un brivido, e un’espressione adulatoria fece capolino sul suo volto.


“Fratello Anziano Qian, sto solo facendo vedere la Setta a questi apprendisti alchimisti. Ce ne stavamo giusto andando”. Detto ciò, afferrò Meng Hao e la ragazza e li condusse via in fretta e furia.


“Avete visto? Quell'uomo era uno dei due che acquistarono la lancia quell'anno. Non dovete mai per nessuna ragione pronunciare il nome di Meng Hao in sua presenza. Se lo farete, verrà preso da una rabbia incontenibile”. Continuò ad elargire ulteriori consigli amichevoli: “Inoltre, se in futuro vi avventurerete fuori dalla Setta per motivi di addestramento, dovrete fare particolare attenzione nel caso in cui vi imbattiate in Meng Hao. La sua natura subdola non conosce limiti!”


Il viso della ragazza, che aveva spalancato gli occhi, era una maschera di incredulità. Ciononostante, annuì rapidamente, mostrando di aver già marcato a fuoco l’avvertimento nella propria memoria. Dentro di sé, Meng Hao rise amaramente. Adesso capiva perché nel Clan Song erano sembrati tutti così sospettosi quando avevano udito il suo nome, nonostante lui non li avesse nemmeno riconosciuti.


“Ricordate,” ripeté Bai Yunlai “il nome di Meng Hao è proibito nella nostra Setta. Non dimenticatevelo mai! Bene, ora dobbiamo andare a prendere i vostri medaglioni identificativi e pensare alla vostra sistemazione”. Adesso per la ragazza, Meng Hao rappresentava chiaramente una bestia terribile. Meng Hao non poteva fare altro che ridere amaramente tra sé mentre Bai Yunlai li conduceva altrove.


In breve tempo giunsero in una valle relativamente ampia e affollata.


“Dal momento che siete entrati a far parte della Setta del Fato Viola, ovviamente provenite da clan di Coltivatori locali. Come sapete, le basi di Coltivazione di ciascuno di noi hanno dei limiti. In quanto apprendisti alchimisti, dovete apprendere la prima tecnica dell’alchimia. Prestate attenzione.
Questa tecnica si chiama Spirito della Nuvola Viola. Con questa tecnica potete nutrire una pianta con la vostra energia spirituale, e catalizzarne l’efficacia, che dipende dalla sua età. A seconda delle vostre abilità e della natura della vostra base di Coltivazione, la catalisi produrrà risultati diversi”.


C’erano parecchie centinaia di persone. La maggior parte di loro sedeva a gambe incrociate osservando le piante medicinali dondolare avanti e indietro nelle loro mani. In prima fila c’era un uomo di mezza età dall'aria solenne, impegnato a impartire una lezione su una qualche tecnica alchemica. Teneva in alto la mano, sulla quale giaceva una pianta medicinale. In un battito di ciglia crebbe di circa cinque centimetri.


Meng Hao si guardò intorno, soffermandosi in particolare sulla pianta medicinale nella mano dell’uomo. I suoi occhi furono attraversati da uno strano bagliore. Bai Yunlai li condusse al centro della valle, dove un uomo anziano dall'aria innocua, vestito di una tunica grigia, sedeva ad occhi chiusi. Sembrava addormentato. Era impossibile determinare il livello della sua base di coltivazione. Evidentemente abituato, Bai Yunlai si fece avanti e prese due medaglioni e una borsa da trasporto che si trovavano accanto all'anziano. Tirò fuori due contenitori di giada di colore viola, che poi porse a Meng Hao e alla ragazza.


“Fate un tentativo” disse solennemente mentre i due studiavano la lama di giada. “La tecnica è molto semplice. Dovreste essere in grado di impararla molto velocemente. Poi avrete la possibilità di provare la catalisi per la prima volta. Seppur semplice, è molto importante. Rivelerà la vostra attitudine per l’alchimia, e dobbiamo tenere traccia dei risultati”.


NOTE:


1. Il nome di Bai Yunlai in cinese è 白云来 bái yún lái – Bai è un comune cognome che significa “bianco”. Yun significa “nuvola”. Lai significa “venire”.


2. Meng Hao vendette la lancia a Qian Shuihen e Lu Song nel capitolo 56.
                                


                                



