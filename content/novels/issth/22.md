---
weight: 220
title: Capitolo 22 - Una Spada che Riposa nella Pelle di un Pitone Demoniaco
pubDate: 2025-03-17T11:17:34.753Z
tags:
    - issth
---


Non era passato molto tempo. Sembrava che tutta la montagna stesse ribollendo. I ruggiti delle bestie Demoniache scuotevano l’aria, sollevandosi e ricadendo uno dopo l’altro. Le grida miserabili che risuonavano diventavano sempre più frequenti. I dieci o più Coltivatori che non avevano osato addentrarsi nella montagna apparivano pallidi. La paura ricolmava i loro cuori, ed ora erano ancor meno disposti di prima a penetrare nella montagna.


“Cos'è successo? Come mai sembra che tutte le bestie Demoniache della montagna siano infuriate?”


“Cosa succede? I Fratelli Anziani Yin Tianlong [1] e Zhou Kai [2] sono entrambi al quinto livello di Condensazione del Qi, ma anche per loro sarebbe stato difficile scatenare l’ira di un’intera montagna. Avranno usato qualche tecnica unica e speciale?”


La piccola folla ai piedi della montagna faceva le sue congetture, ascoltando i ruggiti assordanti.


Yin Tianlong e Zhou Kai erano già stati tormentati fin quasi alla follia dai trucchi di Meng Hao. Assistevano inermi mentre Meng Hao avanzava, seguito da numerose bestie Demoniache. Con l’odio negli occhi, se avessero potuto ucciderlo con lo sguardo, Meng Hao sarebbe già morto diverse volte.


Eppure, in quell'odio, c’era un’inevitabile stanchezza che solo Yin e Zhou potevano comprendere. Ogni volta che riprendevano ad inseguire Meng Hao, lui aveva ripetutamente usato una sorta di magia Demoniaca in grado di provocare ogni genere di bestia Demoniaca. Con un semplice movimento della manica, poteva causare l’esplosione di una parte del corpo della creatura Demoniaca. L’olezzo del sangue riempiva l’aria, facendo lentamente impazzire le creature.


Vedere tante creature Demoniache annichiliva le loro menti, dato che non si limitavano a seguire Meng Hao. Appena le creature notarono i due, iniziarono ad inseguirlo anche loro. Poi, poco più in là, Meng Hao era guizzato via come un pesce di fiume.


“Dannazione! Che tu possa morire nello stomaco delle bestie!” ruggì Zhou Kai. Al suo fianco, Yin Tianlong, che appariva ancora più esausto, sospirò.


Il tempo passava lentamente, e l’inizio di un nuovo periodo di due ore si avvicinava. Il dispositivo di posizionamento dell’elisir fiammeggiava nell'oscurità della notte. Non appena questo rivelò la posizione di Meng Hao, Zhou e Yin partirono di nuovo all'inseguimento, digrignando i denti. Meng Hao usò nuovamente la sua magia Demoniaca per provocare altre bestie e le scagliò contro i due, guardandoli sparire nella folla di creature furiose.


“Come ha fatto ad evitare di essere divorato da una creatura Demoniaca!?” Zhou e Yin erano stanchi morti, mentre Meng Hao saltava e piroettava in giro, ricolmo di energia. L’odio li riempiva fino al midollo nel vederlo, e le loro gengive prudevano di rabbia. Ma non c’era nulla che potessero fare.


In verità, Meng Hao era esausto quanto loro. Ogni volta che l’elisir brillava era costretto ad attirare l’attenzione di qualche bestia Demoniaca. Certo, lo specchio di rame gli permetteva di fermare le creature urlanti più veloci, dando a sé stesso tempo di scappare. Non fosse stato per quello, sarebbe crollato a terra tempo prima.


Improvvisamente, si rese conto di essere arrivato in cima alla montagna. La terra era coperta di fessure e crepacci, alcuni grandi abbastanza perché una persona potesse infilarsi al loro interno. Ansimando, Meng Hao si sedette dietro un masso, guardando lo specchio di rame nelle sue mani. Era incandescente, come se tutti gli avvenimenti di quella giornata lo avessero eccitato. Con un sorriso aspro, Meng Hao si guardò intorno e notò una grande crepa scura di fronte a sé, da cui emanava una spessa nebbia nera.


In quel momento, un ruggito esplose dalla crepa, lo stesso che aveva scatenato tutte le bestie della montagna. Sembrava capace di scuotere il mondo intero. Risuonava come un rombo di tuono. In un momento, l’area fu libera dalle bestie Demoniache, come se tutta la montagna non contenesse che quel ruggito.


Anche la mente di Meng Hao sembrava vibrare nel mezzo del ruggito, disperdendo tutta l’energia spirituale nel suo corpo. La sua espressione cambiò. Il ruggito gli era familiare. Nella sua visita precedente alla regione vicina alla montagna nera, lo aveva già sentito. Era un suono capace di far tremare tanto il sangue quanto il Qi, riempiendo la mente di chi lo ascoltava di sconforto.


Mentre il ruggito continuava a risuonare, Meng Hao si costrinse a tenere gli occhi aperti e restò a guardare mentre la nebbia nera continuava ad uscire dalla fessura. Mentre si disperdeva intravide un colossale pitone nero, spesso più di sei metri, dall'aspetto feroce e orrendo. Metà della sua lunghezza si era mossa fuori dalla crepa.


Sembrava in preda al dolore, e il suo fragoroso ruggito scuoteva il cielo e la terra. Meng Hao sputò una boccata di sangue. Schizzò fuori da dietro al masso e volò giù dalla montagna, non osando restare indietro. Poi si fermò: la curiosità aveva preso il sopravvento su di lui. Quando tornò per guardarlo di nuovo notò qualcosa di interessante.


Il corpo del pitone, metà del quale sbucava ormai visibilmente dalla fessura, sembrava squamarsi. Pareva che avesse due strati di pelle. Si attorcigliava su sé stesso, grattando via la pelle esterna.


“Sta facendo la muta?” Accortosi di ciò che stava accadendo, Meng Hao prese un respiro. Sapeva che i pitoni erano particolarmente deboli durante il tempo in cui cambiavano la pelle. Ci voleva sempre un po’ di tempo, specialmente con un pitone demoniaco. Con un corpo così grande avrebbe potuto impiegare persino di più, magari molti anni.


“Non mi sorprende di aver sentito il ruggito per tutto questo tempo. Probabilmente sta mutando da anni.” Il suo sguardo si spostò, e notò qualcos'altro oltre al pitone.


Sobbalzò. Era una spada volante. Appariva incredibilmente antica, senza caratteristiche particolari. Ma era stata piantata profondamente nel corpo del pitone. Sembrava essere lì da molto tempo, forse da tanti anni.


L’area attorno al punto in cui la spada era stata piantata era secca e prosciugata, il che attestava il potere della spada in questione.


“Questo pitone demoniaco ha una base di Coltivazione corrispondente almeno al settimo livello di Condensazione del Qi, forse l’ottavo. Magari anche il nono…” La sua bocca si seccò. Poteva solo immaginare quanto fosse dura la pelle del pitone, e questa era un’altra prova del potere della spada dall'aspetto antico.


“Una spada volante che può pugnalare una creatura demoniaca deve essere un vero tesoro.” Meng Hao palpitava di eccitazione, ma poco dopo emanò un sospiro deluso. Con una base di Coltivazione di quarto livello, mettere le mani su quella spada era poco più che un sogno. Anche se fosse stato di quinto livello, sarebbe stato impossibile.


Scuotendo la testa scese lungo la fiancata della montagna, gli occhi che luccicavano. C’era ancora qualcosa d’importante da portare a termine. Lo specchio di rame nella sua manica continuava a bollire, e presto una manciata di bestie demoniache lo inseguì, ululando.


Passarono poche ore e giunse l’alba. L’ultimo periodo da due ore stava per concludersi. Zhou e Yin si erano già arresi del tutto. Fissarono Meng Hao, che sedeva a gambe incrociate più su nella montagna.


Se avessero compiuto la più piccola mossa, avrebbe scatenato un gruppo di bestie, e non solo avrebbero fallito, ma probabilmente si sarebbero anche fatti male. Con l’aggiunta della fatica, tutto quello che potevano fare era ansimare e fissare Meng Hao col veleno nello sguardo.


“Dannazione. Meng Hao, come hai fatto a sfuggirmi!?” Zhou Kai ansimò, per poi emettere un ululato impotente. Meng Hao era davvero come un pesce d’acqua dolce, che andava e veniva come un’ombra nella giungla.


“Non hai delle capacità tutte tue?” chiese Yin Tianlong poco lontano. Incapace di uccidere e di inseguire, era in parte arrabbiato, e le sue parole sembravano non contenere alcuna logica. “Potresti almeno non scappare? Non c’è bisogno di scatenarci contro le bestie demoniache. Perché non combattere in modo equo?”


“La mia base di Coltivazione non è alta quanto la vostra, come potrei combattervi?” disse Meng Hao, ansimando quanto loro. “Se volete continuare a inseguirmi, non avrò altra scelta.” Ingoiò un’altro elisir medicinale.


Mai, nelle loro vite, Zhou e Yin avevano incontrato qualcuno di irragionevole quanto Meng Hao. Sentivano entrambi un forte rimorso. Se avessero saputo che sarebbe finita così non lo avrebbero mai inseguito per rubargli l’elisir.


Passò del tempo, e si avvicinava l’ora che avrebbe cancellato l’incantesimo che sigillava l’elisir. Yin Tianlong sospirò lungamente. Scosse la testa con una risata amara. Non c’era nient’altro da fare. Non poteva partire all'inseguimento o attaccare senza essere costretto ad affrontare le bestie Demoniache. I suoi elisir medicinali si erano consumati e aveva perso due spade volanti. Come poteva anche solo pensare di rubare l’elisir…? Senza nemmeno contare le tattiche del suo avversario. Le sue idee maledette e luminose sembravano non finire mai. Anche solo un attimo di distrazione lo avrebbe fatto a pezzi.


Con un sospiro umiliato, dedicò a Meng Hao un ultimo sguardo, poi si voltò e scese lungo la montagna, finalmente arreso.


Come si allontanò, Zhou Kai fu pieno d’indecisione. Si avvicinava l’alba, e con essa la fine della dodicesima coppia di ore, quindi la dissoluzione del sigillo dell’elisir nella borsa da trasporto di Meng Hao. Zhou Kai pestò il piede con rabbia, poi si voltò e se ne andò senza dire una parola. Era convinto che Meng Hao fosse davvero troppo difficile da affrontare. C’era della paura dentro di lui; se non se ne fosse andato in quell'esatto momento, forse non se ne sarebbe più andato.


Meng Hao li guardò allontanarsi lungo la montagna. Sospirò a lungo, e sentì la stanchezza che scorreva nel suo corpo come un’inondazione. Si morse la lingua, ridestandosi un po’, poi si affrettò ad allontanarsi. Anziché lasciare la montagna si arrampicò di nuovo fino alla cima. C’era il pitone Demoniaco, ma era prevalentemente al sicuro. Dopotutto, il pitone aveva bisogno di tempo per completare la propria trasformazione, e i suoi ruggiti allontanavano le altre bestie Demoniache.


Meng Hao trovò una crepa nella roccia e si sedette a gambe incrociate. Guardò la propria borsa, sentendosi improvvisamente apprensivo.


“Ho sprecato tanti elisir medicinali, ciascuno dei quali valeva delle Pietre dello Spirito. Calcoliamo… includendo trentasette spade volanti e più di quaranta Nuclei Demoniaci, si arriva a… centonovantotto Pietre dello Spirito. Centonovantotto!” Il suo corpo tremò e si sentì piuttosto inquieto.


“Per fortuna, le ventiquattro ore sono passate,” disse cercando di confortarsi, “E l’Elisir dello Spirito Secco è mio.” Spingendo via la delusione costrinse la propria mente a schiarirsi, poi, guardandosi intorno per assicurarsi che tutto fosse a posto, estrasse lo specchio di rame e iniziò a creare copie dell’Elisir dello Spirito Secco.


Arrivò mezzogiorno, e Meng Hao guardò gli elisir nella sua mano. Dieci Elisir dello Spirito Secco. Si costrinse a sorridere, ma la delusione appariva ancora visibile sul suo volto. Ci volevano molte Pietre dello Spirito per copiare un Elisir dello Spirito Secco, molte di più che per un Nucleo Demoniaco. Ora capiva le quantità di scambi necessarie per lo specchio di rame.


Serrò la mascella, poi spinse uno degli elisir nella sua bocca.


“Quinto livello di Condensazione del Qi! Devo arrivare al quinto livello!” Il sangue ribollì nei suoi occhi, pieno di forte determinazione. Sedette in meditazione e iniziò a roteare la sua base di Coltivazione. Suoni profondi rimbombarono nel suo corpo mentre un’energia spirituale senza limite eruttava dall’Elisir dello Spirito Secco, facendo girare le forze spirituali nel corpo di Meng Hao in un vortice che si diffondeva in tutte le direzioni.


Passò il tempo, lentamente, e passarono i giorni. Quando Meng Hao, con gli occhi chiusi, entrò nel quinto livello di Condensazione del Qi, la montagna nera risuonava dei ruggiti del pitone. La sua trasformazione, come quella di Meng Hao, sembrava essere giunta ad un punto critico.


NOTE:


[1] Il nome di Yin Tianlong in cinese è 尹天隆 (yǐn tiān lóng) – Yin è un nome comune di famiglia. Tian significa “Paradiso” o “cielo”. Long significa “fiorente”, “gonfiore” o “il suono della batteria”


[2] Il nome di Zhou Kai in cinese è 周凯 (zhōu kǎi) – Zhou è un nome comune di famiglia. Kai significa “vittorioso” o “trionfante"
                                


                                



