---
weight: 2370
title: Capitolo 237 - Incontrare Gran Maestro del Calderone degli Elisir
pubDate: 2025-03-17T11:17:34.874Z
tags:
    - issth
---


Sia la Divisione del Qi Viola che la Divisione Est degli Elisir della Setta del Fato Viola erano sconcertati. Un discepolo che aveva abbandonato la Setta ed era poi diventato Grande Anziano del Dao dell'alchimia nella Setta del Gelo Dorato, Montagna Eterna, aveva fatto ritorno. Per la prima volta in quattrocento anni... aveva rimesso piede nella Setta del Fato Viola!


Era stato accompagnato da uno dei due Protettori del Dharma della Setta del Gelo Dorato, Tang Shicang [1]. L'altro era un Anziano all'Anima Nascente. Ciascuna di queste due persone aveva praticato la Coltivazione per più di settecento anni. Nonostante si trovassero solo allo stadio dell'Anima Nascente, erano esperti di magia, e insieme avrebbero potuto distruggere diecimila nemici.


Inoltre, erano seguiti da un nutrito gruppo di discepoli della Setta del Gelo Dorato, compreso Ciccio. Sembrava molto soddisfatto di trovarsi in prima linea nel gruppo di discepoli, proprio accanto a Tang Shicang.


L'arrivo della Setta del Gelo Dorato, in particolare la presenza di Gran Maestro Montagna Eterna, aveva spinto il Protettore del Dao del Settore del Qi Viola Wu Dingqiu [2], e diversi Coltivatori all'Anima Nascente, a comparire. Sulla cima di una delle montagne poste al confine tra la Divisione del Qi Viola e la Divisione Est degli Elisir c'era una grande piazza pubblica, luogo in cui si sarebbero tenute le cerimonie.


Erano presenti anche due Signori del Calderone Viola della Divisione Est degli Elisir. Uno di questi era An Zaihai. L'altro era evidentemente superiore a lui sia, per posizione che per età. Infatti, era il più anziano dei Signori del Calderone della Divisione Est degli Elisir. Le sue abilità nel Dao dell'alchimia erano all'apice del livello, e lo si poteva quasi considerare appena inferiore a un Gran Maestro. Si trattava di Li Hailong [3].


Al momento, i discepoli della Fazione Esterna della Setta della Divisione del Qi Viola, così come gli apprendisti alchimisti della Divisione Est degli Elisir, si stavano radunando ai piedi della montagna. Resero i loro Qi stabili e placarono le loro menti, mentre guardavano in alto in direzione della piazza sulla cima della montagna. I loro cuori erano pervasi da ipotesi sullo scopo della visita del Gran Maestro Montagna Eterna.


Alcuni dei discepoli della Fazione Interna della Setta e dei maestri alchimisti proseguirono verso la vetta. Tuttavia, non erano in molti ad avere i requisiti per farlo. L'intera montagna era saldamente sigillata, e molti di quelli che avevano tentato di avvicinarsi erano stati respinti.


Meng Hao raggiunse la montagna con il resto della folla. Si tenne a debita distanza, per osservare. Riguardo a Gran Maestro Montagna Eterna, aveva sentito diverse storie su di lui negli anni passati nella Setta del Fato Viola.


Mentre osservava quel luogo, vide d'un tratto diversi raggi di luce colorata che sfrecciavano nell'aria. I suoi occhi brillarono. I raggi di luce scattarono in direzione della piazza pubblica sulla cima della montagna. Al loro interno vi erano dei Coltivatori della Divisione Est degli Elisir, tutti Signori del Calderone


Uno di questi era Chu Yuyan.


Dopo che ebbe riflettuto per un istante, il corpo di Meng Hao si mosse in un baleno e scattò in avanti. Non appena si avvicinò alla montagna, vide Li Tao. I loro sguardi si incrociarono, e insieme proseguirono verso la cima della montagna.


Ci fu qualcuno che tentò di bloccargli la strada, ma Li Tao si limitò a mostrare per un attimo il suo contenitore di giada, al che lo lasciarono passare con i volti impregnati di rispetto. Dopo la vendita del Culmine della Stabilità della Consistenza nell'Asta degli Elisir, anche il nome di Li Tao aveva guadagnato notorietà. Se non fosse stato per la comparsa di Gran Maestro del Calderone degli Elisir, molto probabilmente il suo nome sarebbe stato ancora più conosciuto.


Li Tao rivolse uno sguardo eloquente a Meng Hao e poi, con voce bassa, disse: "Gran Maestro Montagna Eterna ha abbandonato il maestro e la Setta. Si racconta che non abbia rimesso piede nella Setta per quattrocento anni. Mi domanda come mai sia tornato... Fratello Fang, pensi che possa avere qualcosa a che fare con Gran Maestro del Calderone degli Elisir?"


Meng Hao accennò un sorriso, scuotendo il capo senza dire nulla. In poco tempo raggiunsero la cima della montagna, dove restarono in disparte. Meng Hao guardò Ciccio, poi Chu Yuyan.


Tutti i Signori del Calderone, compresa Chu Yuyan, per rispetto erano rimasti alle spalle dei Signori del Calderone Viola, in attesa dei Coltivatori della Setta del Gelo Dorato.


Chu Yuyan lanciò un'occhiata ai Coltivatori della Setta del Gelo Dorato e sbadigliò. Poi il suo sguardo si posò su Ciccio, e parve quasi che volesse dargli una bella bastonata. Nei suoi occhi brillava uno sguardo gelido. Dopotutto, questo Ciccio Li Fugui era la causa dell'intero scandalo con Meng Hao.


La Setta del Gelo Dorato aveva portato un gran numero di Coltivatori a questo incontro. Nonostante questo, meno di dieci persone erano effettivamente qualificate per sedersi al tavolo. Il resto dei discepoli della Fazione Interna della Setta, come Ciccio, potevano solo restare alle loro spalle.


Due erano le persone sedute nella posizione più importante. Uno era il Protettore del Dharma Tang Shicang. Sembrava un uomo di mezza età, ma la sua base di Coltivazione era allo stadio dell'Anima Nascente, ed erano poche le persone che avrebbero osato guardarlo dall'alto in basso nel Dominio Meridionale. Se avesse fatto un minimo progresso, avrebbe raggiunto lo stadio avanzato dell'Anima Nascente. Attualmente, in un periodo in cui solo alcuni Coltivatori alla Recisione dello Spirito erano comparsi nel mondo della Coltivazione del Dominio Meridionale, questo lo avrebbe posizionato all'apice della sua generazione.


Ora stava ridendo e chiacchierando con Wu Dingqiu di questioni di poco conto.


Seduto accanto a lui c'era un anziano dai capelli bianchi. Era rimasto lì seduto con gli occhi chiusi per tutto il tempo. Sembrava che il suo posto non fosse né il Cielo né la Terra. Infatti, chiunque lo avesse osservato per troppo tempo avrebbe iniziato a percepire una sensazione di bruciore negli occhi, come se il suo corpo fosse una qualche sorta di fornace spaventosa.


Ma cosa ancora più sconvolgente, mentre sedeva lì con gli occhi chiusi, dal calcare attorno a lui iniziò a spuntare dell'erba verde. Sembrava che l'aura di questo anziano fosse in grado di far crescere spontaneamente tutto ciò che fosse vivo.


Questi non era altri che uno dei tre Gran Maestri del Dao dell'alchimia del Dominio Meridionale, Montagna Eterna.


Paragonati a lui, il resto dei Coltivatori della Setta del Gelo Dorato sembravano essere lì solo per un ruolo secondario. Anche i Coltivatori all'Anima Nascente venivano sminuiti dalla sua presenza.


Meng Hao e Li Tao rimasero in disparte, insieme ad un vasto gruppo di altri discepoli che avevano circondato la piazza. Meng Hao guardò Gran Maestro Montagna Eterna e l'erba che lentamente cresceva attorno a lui. Socchiuse gli occhi.


"Quale sfera del Dao dell'alchimia è questa?" pensò. "Può far crescere le piante medicinali dal calcare. Questo equivale a creare la vita dal nulla...".


Poi vide An Zaihai, e sentì la rabbia sgorgare nel cuore quando d'un tratto si ricordò dei suoi 200.000.000 di Pietre dello Spirito.


Riguardo alla Setta del Fato Viola, An Zaihai rideva mentre lui e Wu Dingqiu chiacchieravano con fare cortese con Tang Shicang e gli altri tre esperti di magia all'Anima Nascente.


Il più anziano dei Signori del Calderone, Lin Hailong, sedeva con il volto impassibile, fissando con freddezza Montagna Eterna.


La piazza sembrava gremita sia di fuoco e che di ghiaccio. Da un lato, si poteva udire il chiacchiericcio armonioso, dall'altro, sembrava che stesse soffiando un vento freddo carico di gelo.


“Hahaha!” Tang Shicang scoppiò a ridere, guardando Wu Dingqiu. "Compagno Daoista Wu, ti prego di smettere di fare domande. Sono qui solo per pura cortesia per accompagnare Gran Maestro Montagna Eterna. Riguardo ai dettagli sulla nostra visita, purtroppo non posso proprio rivelarli".


Fu proprio in questo momento che Gran Maestro Montagna Eterna aprì improvvisamente gli occhi. Quando lo fece, questi stavano fissi sullo sguardo glaciale di Lin Hailong.


Rimase in silenzio per un istante, poi disse: "È da molto che non ci vediamo, Anziano Fratello Lin". La sua voce era arcaica e pervasa da uno strano potere. Quando le sue parole risuonarono, l'erba verde attorno a lui si agitò. All'istante, in tutta la piazza calò il silenzio. A prescindere da chi stesse parlando, Tang Shichang, Wu Dingqiu o An Zaihai, tutti tacquero subito. Tutti gli occhi si posarono su Gran Maestro Montagna Eterna.


"Le tue parole mi lusingano 'Anziano Fratello'", disse Lin Hailong con freddezza. "Abbi rispetto per te stesso, Gran Maestro Montagna Eterna".


Montagna Eterna rimase in silenzio per un lungo istante. Alla fine disse: "Lo scopo della mia visita è di rendere omaggio a Demone Gran Maestro degli Elisir. Compagno Daoista Lin, potresti presentarmi, per favore?"


"Il Maestro al momento è occupato", rispose Lin Hailong con voce fredda. "Ti prego di andartene". Sebbene il Maestro di Lin Hailong non fosse stato offeso dalle azioni del passato di Montagna Eterna, Lin Hailong non avrebbe mai potuto dimenticare lui stesso gli aveva suggerito di unirsi alla Setta. Inoltre gli aveva prestato altruisticamente aiuto in molte situazioni. Non avrebbe mai immaginato che a causa del suo talento nel Dao dell'alchimia, sarebbe diventato alla fine un Signore del Calderone Viola e avrebbe poi abbandonato il Maestro e la Setta. Ad oggi, non era ancora riuscito a scacciare i sentimenti negativi dal suo cuore.


Montagna Eterna rimase ancora in silenzio a lungo. Dopo che trascorse lo spazio di circa dieci respiri, i suoi occhi furono pervasi da un bagliore simile a quello emesso dalla fornace per elisir.


"Se Demone Gran Maestro degli Elisir non ha tempo, allora gradirei molto incontrare la persona di cui sta parlando tutto il Dominio Meridionale: Gran Maestro del Calderone degli Elisir della Divisione Est degli Elisir!"


All'udire ciò gli occhi di Chu Yuyan brillarono intensamente. In effetti, gli occhi di tutti i discepoli della Setta del Fato Viola attorno a loro iniziarono a splendere. Dopotutto, l'illustre nome di Gran Maestro del Calderone degli Elisir era ciò di cui tutti parlavano nell'ultimo periodo.


Il volto di Meng Hao era impassibile. Si era abituato ormai da tempo alla sua falsa identità. Vedere lo sguardo riverente negli occhi di Chu Yuyan gli fece d'un tratto venire in mente alcune idee malvagie.


"Vuoi incontrare Gran Maestro del Calderone degli Elisir?" disse Lin Hailong, con un sorriso freddo che gli tirava gli angoli della bocca. "Lui è qui nella Setta. Se vorrà incontrarti, allora certamente si farà avanti. Ma io non dispongo di alcun modo per costringerlo a farlo".


"Perché deve andare così, Anziano Fratello Lin?" disse Montagna Eterna. "Mi hai trattato così bene molti anni fa, come fece tutto la Divisione Est degli Elisir. Quando si beve l'acqua, bisogna tenere a mente quale sia la fonte. Non dimenticherò mai la tua cortesia".


"Cortesia?" gridò Lin Hailong in modo scontroso. I suoi occhi brillarono per la freddezza. "Se c'è stata cortesia, allora per quale motivo avresti dovuto abbandonare la Setta?! Sai che dopo il tuo tradimento, il Maestro è rimasto seduto sulla Montagna Est per tre giorni, a fissare gli elisir che tu avevi creato?!"


Montagna Eterna non disse nulla. Dopo un lungo istante, sospirò. "Fu perché il mio Dao dell'alchimia era diverso da quello del Maestro. Se fossi rimasto nella Setta, non avrei avuto il mio Dao dell'alchimia, e pertanto, nessun cammino da percorrere. Forse dopo molti anni, potrei diventare un altro Demone degli Elisir. Tuttavia.... io non sono così. La decisione di Anziano Fratello Liu fu uguale alla mia. La nostra decisione è stata presa con trecento anni di differenza, ma entrambi abbiamo deciso di abbandonare la Setta". Guardò Lin Hailong. "Anziano Fratello Lin, io rispetto il Maestro e rispetto la Setta. Dopo tutti questi anni, non sono cambiato. Desidero dedicarmi al Dao dell'alchimia, non solamente creare elisir. Il mio Dao non è quello di Anziano Fratello Liu con i suoi elisir avvelenati, ma piuttosto... con elisir magici! Gli elisir che creo non devono essere ingeriti; al contrario, fondono la magia con il Dao dell'alchimia! Gli elisir creati da Montagna Eterna sono elisir preziosi!"


Agitò la mano, e subito si librò un elisir medicinale color oro. Non appena comparve, ricoprì la zona con una pressione sconcertante. L'aria fu pervasa da un aroma medicinale, ma ancora più forte fu la sensazione che si trattasse di un oggetto magico!


L'aroma medicinale era come il bagliore di un tesoro magico. La sua lucentezza era accecante come la luce del sole.


Il cuore di Meng Hao vacillò. Poiché aveva ascoltato la spiegazione di Montagna Eterna, fissò l'elisir prezioso e si sentì confuso. La vista di questo elisir aveva aperto una nuova porta nella sua mente per quanto riguardava il percorso della creazione di elisir.


Meng Hao mormorò tra sé, apparentemente illuminato: "Ci sono milioni di milioni di percorsi nel Dao dell'alchimia, come ci sono innumerevoli varianti tra le piante e il mondo vegetale..."


"Questo elisir non può essere consumato", disse Montagna Eterna, "poiché è indistruttibile. È un elisir prezioso che ho creato personalmente, il cui bagliore può assorbire energia spirituale. Le interazioni tra piante e mondo vegetale all'interno dell'elisir diventano il proprio Cielo e Terra. Si può anche affermare che non si tratta di un elisir, ma di un oggetto magico che mai potrà essere distrutto! Anziano Fratello Lin, puoi cortesemente valutare questo articolo?”. Scuotendo la manica, fece volare l'elisir medicinale in direzione di Lin Hailong.


Lin Hailong lo afferrò.


NOTE:


-Il nome di Tang Shicang in cinese è 唐世沧 táng shì cāng – Tang è un cognome che significa anche “spaccone”. Shi significa “mondo”. Cang significa “blu” oppure “vasto”.


-Wu Dingqiu è la stessa persona che aveva scommesso con Eccentrico Song nello Stato di Zhao, e poi tirato una lancia nel muro della Divisione del Qi Viola.


-Il nome di Lin Hailong in cinese è 林海隆 lín hǎi lóng – Lin è un cognome che significa anche “foresta”. Hai significa “mare” o “oceano”. Long significa “grandioso” o “illustre”.                                                



