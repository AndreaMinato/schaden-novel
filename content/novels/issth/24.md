---
weight: 24
title: Capitolo 24 - Chi è stato?!
pubDate: 2025-03-17T11:17:34.754Z
tags:
    - issth
---


Wang Tengfei appariva così scosso che se qualcuno avesse potuto vederlo in quel momento, sarebbe rimasto sorpreso. Nessuno aveva mai visto una tale espressione sul suo viso.


Per tutti, Wang Tengfei era un Prescelto, con un’espressione rilassata, un sorriso amabile e bellissimo d’aspetto, perfetto in ogni modo.


Ma in quel momento non riusciva ad impedirsi di mostrare la propria eccitazione. Da anni si era preparato per quel momento, aveva speso tante risorse, e tutto per arrivare a quel punto, un punto a cui per tutta la vita aveva mirato. Avrebbe finalmente posseduto un tesoro da portare con sé per tutta la vita. Il suo cuore bruciava di eccitazione sfrenata.


Una delle ragioni principali per cui si era unito alla Setta dell’Affidabilità era proprio per ottenere quel tesoro.


Muovendosi il più velocemente possibile, entrò nella caverna. Quando si accorse dell’immenso, agghiacciante cadavere, rise fragorosamente e i suoi occhi s'illuminarono. Sfrecciò verso la coda della creatura, la parte che si era trasformata nel pitone Demoniaco. Cercò in giro per un po’, mentre uno sguardo confuso appariva sul suo volto. I suoi occhi s'allargarono. Dopo aver frugato tutto il cadavere rimase in piedi con aria confusa.


“Che sta succedendo…? Non può essere. Il tesoro può essere ottenuto solo dopo che il pitone ha cambiato la pelle. L’unico momento per entrare senza correre rischi è adesso. Come può non essere là? È impossibile!” Uno sguardo orrendo riempì i suoi occhi, e la testa girò. Frugò ancora nel corpo morto del pitone, in cerca del punto da cui ricordava che la spada sbucasse. Quando lo trovò, era chiaro che era stata già presa. Il corpo di Wang Tengfei prese a tremare, e una furia incredibile apparve nei suoi occhi. Emise uno strillo che scosse l’intera montagna nera.


Fu allora che s'accorse che la testa del cadavere era stata aperta a metà e il Nucleo Demoniaco era stato rimosso. Quando vide lo scheletro, il suo umore sprofondò ancora di più, e lo guardò a malapena.


Tutta la sua persona appariva selvaggia per la furia. Corse fuori dalla grotta e si tirò su la manica, sperando di ottenere una reazione dalla Goccia di Sangue sul braccio. Ma non vi fu alcuna reazione. Sembrava che la Goccia di Sangue fosse stata prosciugata da qualcuno!


Frugò per tutta la montagna nera, in alto e in basso, ma non trovò nulla.


Alla fine tornò alla caverna e guardò di nuovo il cadavere della creatura. Emise un altro urlo acutissimo.


“Ho trascorso tre anni a cercare nei testi antichi. Tre anni, senza dedicare il tempo alla Coltivazione! Ho speso centinaia di migliaia di Pietre dello Spirito prima di trovare l’indizio, vecchio di duecento anni, che mi avrebbe condotto dal Drago Volante delle Tempeste!” Il suo corpo tremò, e il viso si contorse. Ogni bellezza in lui era scomparsa, lasciando il posto solo alla follia.


“Ho passato un anno a cercare per tutto lo Stato di Zhao, nelle montagne e nelle giungle. Dovunque, in tutti i distretti. Le reazioni della Goccia di Sangue mi avevano finalmente condotto qua!” Con gli occhi arrossati, strinse i pugni in preda alla rabbia. Chiunque l’avesse visto in quel modo sarebbe di certo rimasto estremamente turbato.


“Per il tesoro, mi sono degnato d'iniziare gli studi spirituali in questa dannatissima Setta dell’Affidabilità. Dannazione, dannazione! Ho sopportato già per tre anni!” Il cuore gli faceva male, come se fosse stato pugnalato da una spada invisibile che aveva fatto a pezzi la sua arroganza. Fino ad allora non aveva mai creduto possibile fallire.


“Per preparare l’incantesimo che avrebbe soppresso il drago ho speso tutte le Pietre dello Spirito che mi erano rimaste! Ho usato delle preziose influenze del mio Clan per impedire che le informazioni sull'antico Drago Volante delle Tempeste si diffondessero. Ho anche rifiutato l’aiuto dei miei compagni di Clan, perché volevo che il tesoro e l'Eredità fossero il vero punto iniziale del mio allenamento!


Chi è stato? Chi ha preso il mio tesoro?” Il suo corpo tremava violentemente, la testa ronzava, e il sangue ribolliva. Aveva speso così tanto, e qualcun altro ne aveva tratto beneficio. Sputò una boccata di sangue, tingendo di rosso la sua tunica candida.


Era come se un uomo nel mondo mortale avesse pagato il prezzo di una moglie, comprato una magione lussuosamente decorata, trovato la più bella delle mogli, poi organizzato una magnifica festa nuziale alla quale aveva invitato numerosi amici e familiari. Poi, davanti agli occhi pieni di aspettativa di tutti quanti, fosse entrato nella camera nuziale e avesse visto sua moglie che arrossiva nel suo abito nuziale rosso, e si fosse gettato a braccia aperte su di lei…


Per poi scoprire d’improvviso che era diventato un’altra persona. Tutto ciò che gli apparteneva era improvvisamente goduto da un altro. Anche il suo viso era stato portato via!


“Chi ha preso la mia antica spada della Coltivazione?” Wang Tengfei urlò nuovamente, in tono funebre, sputando altro sangue. Arretrò di qualche passo, pallido in volto, gli occhi che bruciavano di follia. Non poteva accettarlo. Non aveva mai fallito prima. Quello, unito alla sua arroganza, riempiva il suo cuore di una furia potente e umiliata.


“Chi ha rubato il tesoro che pianificavo di usare per rimproverare il mondo della Coltivazione?” Mentre pensava al prezzo che aveva pagato sputò altro sangue. La sua tunica era ormai quasi del tutto rossa mentre traballava all'indietro.


“Non hai preso solo il mio tesoro, hai preso anche il Nucleo Demoniaco. Senza di esso non potrò arrivare al settimo livello! Chi sei tu?! Chi sei tu, che hai portato via la mia fortuna! Quel tesoro, quel Nucleo Demoniaco, era mio!!” Il suo volto si contorse di follia mentre continuava la sua ricerca senza esito.


Ruggiti miserevoli riempirono le orecchie di Meng Hao mentre fuggiva per salvarsi la vita. I suoi occhi luccicavano di eccitazione, e corse più velocemente.


“Sono ricco. Molto, molto ricco.” Il suo cuore batteva, la sua bocca era secca, e la sua velocità accelerava fino a superare i vecchi limiti. Passò poco tempo prima di arrivare alla Grotta dell’Immortale nella Montagna Sud.


Aveva compreso che i tesori che aveva preso erano molto importanti per Wang Tengfei. Dato che li aveva, virtualmente, rubati, non poteva certo annunciarne pubblicamente l’esistenza. Voleva nascondere anche sé stesso, ma se l’avesse fatto avrebbe solo attirato più attenzione. Invece avrebbe dovuto esporsi, prendendo una posizione ragionevole, rimanendo diretto e sicuro, con la giustizia dalla sua parte.


Si leccò le labbra, facendo brillare ancora i suoi occhi. Anche se Ciccio aveva ancora il contenitore di giada che apriva la Grotta dell’Immortale, Meng Hao ne aveva un altro, quella che gli era stato dato dalla Sorella Anziana Xu, e che lui sapeva essere in grado di aprire la porta. Se ci fosse stata una sola chiave, come poteva lei aprire la porta mentre lui sedeva a contare le Pietre dello Spirito?


Quando entrò nella Grotta dell’Immortale, non vide Ciccio. All’inizio fu preoccupato. Ma si rese poi conto che, nonostante il suo aspetto innocente, Ciccio era molto astuto, e non avrebbe permesso a nessuno di trarre vantaggio da lui. Senza più pensarci, si sedette a gambe incrociate, prese un profondo respiro ed estrasse la borsa da trasporto dorata. Solo vederla gli diede felicità, e quando l’aprì iniziò a mormorare fra sé e sé.


“È così grande. Potrebbe contenere… cosa?” Prima di poter finire la frase, il suo corpo s’irrigidì e prese un altro respiro. Quando guardò nella borsa, la sua mente sbiancò, poi prese a ronzare.


“Porca miseria! Porca miseria! Sono davvero ricco!” Le sue mani tremavano mentre si stringevano attorno alla borsa. Ci volle poco per lui per rimettere a posto i propri pensieri. Estrasse una Pietra dello Spirito con una mano tremante.


Le Pietre nella borsa erano lievemente diverse dalle altre che possedeva. L’energia Spirituale che scorreva dentro di loro, lunghe quasi quanto un dito, non era densa, e oltre ad essa vorticava al loro interno una strana nebbia. E nella borsa da trasporto… dovevano essercene più di duemila!


Non aveva mai visto una tale ricchezza in tutta la sua vita. Faticava a respirare. Il suo corpo tremava, lo sguardo era fisso nel vuoto. Oltre alle Pietre dello Spirito, nella borsa c’erano alcuni abiti e altri oggetti vari.


Lungo la fronte di Meng Hao iniziò a scendere il sudore. Non faceva caldo nella Grotta dell’Immortale, ma il suo corpo pareva bruciare. Dopo un po’ di tempo iniziò a ridere, una risata di cuore, piena di gioia.


“Queste Pietre dello Spirito sono strane. Sono grandi, ma la loro energia spirituale è a un livello comune. Ma la quantità, hahaha… “ Dopo un po’ di tempo, riprese il controllo di sé stesso. Leccandosi le labbra estrasse un altro degli oggetti che aveva ottenuto, il Nucleo Demoniaco secco. Lo guardò, gli occhi che s'illuminavano intensamente. Prese un profondo respiro.


“Quella gigantesca bestia Demoniaca deve essere morta da anni ormai. Alla fine la sua coda si è trasformata in un pitone Demoniaco. Doveva essere potentissima da viva. E il suo Nucleo…” Il respiro di Meng Hao si fece corto mentre guardava il Nucleo duro e secco. Tirò fuori lo specchio di rame e ne fece dei duplicati.


Nel momento in cui lo estrasse, prima di poter mettere il Nucleo sulla sua superficie, lo specchio iniziò a bruciare forte, quasi fino a bruciare la mano di Meng Hao. Una forza invisibile schizzò fuori dallo specchio, dirigendosi verso il Nucleo Demoniaco.


Un’esplosione risuonò, mentre il Nucleo nella mano di Meng Hao fu colpito dall'attacco invisibile. In un istante, un’altra forza invisibile uscì dallo specchio di rame e colpì il Nucleo Demoniaco. Era come se il Nucleo si fosse mutato in una delle Creature, e lo specchio fosse folle del desiderio di distruggerla.


Meng Hao restò immobile. Afferrò istantaneamente lo specchio, e sopportando il dolore lo spinse di nuovo nella borsa. Il Nucleo piombò a terra con un tonfo, una moltitudine di crepe ora visibili sulla sua superficie.


“Dannazione. Questo è un Nucleo, non una bestia Demoniaca.” Meng Hao si affrettò a raccogliere il Nucleo, dolorante.


Era un bene che il Nucleo secco avesse una crosta esterna solida. L’attacco dello specchio di rame ne aveva danneggiato la superficie, e ora era visibile un piccolo globo luminoso, da cui proveniva un aroma di una densa energia spirituale. Riempì istantaneamente la Grotta dell’Immortale e fece brillare i suoi occhi. Considerando la violenta reazione da parte dello specchio di rame, non osava tentare di duplicare anche quello. Esitò per un momento, per poi metterlo via.


Dopo aver preso un altro respiro, estrasse il terzo oggetto, la piccola spada antica. Sorrise sollevandola di fronte a sé.


“Questa spada è incredibilmente affilata. Ha potuto pugnalare quel pitone, ed è persino stata in grado di aprire in due la testa di quel demone gigante. È davvero qualcosa di speciale.” Guardò la piccola spada. Non era fatta d’oro, né di ferro, ma di legno. Sulla sua superficie vi erano delle sottili linee d’oro che sembravano avere proprietà magiche. Anche se aveva un aspetto antico, anche solo pensare all'incredibile spada e alla sua immensa affilatura, rese Meng Hao straordinariamente eccitato.
                                


                                



