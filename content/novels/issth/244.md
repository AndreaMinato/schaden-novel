---
weight: 2440
title: Capitolo 244 - Discussione nella Valle dell'Alchimia
pubDate: 2025-03-17T11:17:34.877Z
tags:
    - issth
---


"Riesci a dire qualcos'altro oltre alle parole 'tradimento', 'eresia' e 'ribellione contro il Dao dell'alchimia'?". Meng Hao sedeva a gambe incrociate, calmo come una brezza primaverile. L'espressione sul suo volto non era cambiata; stava ancora sorridendo. Le sue parole, invece, furono estremamente taglienti. Gli apprendisti alchimisti presenti continuarono ad osservare, con i volti illuminati dall'ammirazione.


Zhou ardeva per la rabbia, e iniziò a girargli la testa. Le sue parole cominciarono a caricarsi di astio ancor di più. "Ragazzino ignorante!" disse. "Non sai nemmeno cosa significhi creare elisir. Ti suggerisco di sparire in fretta dalla Setta e tornare a succhiare la tetta di tua madre! Aspetta solo che..."


Le sue parole riuscirono solo a far sparire il sorriso dal volto di Meng Hao. Lo sguardo freddo nei suoi occhi divenne più gelido. "Non meriti nemmeno di pronunciare le parole 'creare elisir'. Gli elisir medicinali vengono creati, e la creazione richiede intelligenza. Ecco perché si chiama creazione. Il tuo Dao dell'alchimia non è altro che un'emulazione. Creare elisir e copiare elisir. La differenza sta in una sola parola. La chiave di questa differenza, tuttavia, è che il tuo Dao dell'alchimia ha raggiunto la fine dei suoi giorni anni fa!"


"Menzogne! Menzogne!" gridò Zhou, con i capelli in disordine mentre fissava Meng Hao. Aveva sempre pensato che le sue parole fossero taglienti, ma oggi aveva scoperto che le parole di Fang Mu erano più che taglienti; erano diaboliche. Fece un respiro profondo per schiarirsi la mente, poi lanciò il suo contrattacco. "Come puoi essere così blasfemo nel parlare delle regole del Dao dell'alchimia? Queste sono state tramandate tra gli alchimisti per decine di migliaia di anni. Se non rispetti le regole, allora non stai creando elisir, ma abomini!".


"Abomini?" disse Meng Hao con un sorriso freddo. Protese la mano destra. "Apprendisti alchimisti, per caso qualcuno di voi ha in mano un elisir medicinale? Datelo a me!"


Non appena le sue parole risuonarono, uno dei più scaltri tra gli apprendisti alchimisti più vicini produsse velocemente un elisir medicinale e lo porse a Meng Hao. Tutti gli altri continuarono a guardare.


Meng Hao prese l'elisir, lo osservò per un istante e poi tornò a guardare Zhou.


"Questo è un Elisir di Condensazione del Qi con un potere medicinale pari al venti percento. Attualmente esistono novantasette formule per questo elisir. E adesso, ti aiuterò io a capire cosa sono le regole! La prima formula per questo elisir richiedere tre foglie di pianta di Sangue Cinabrese, radice di Residuale Blu, nervatura di Girfalco... La seconda formula richiede... La terza formula...". Senza fermarsi, Meng Hao recitò lentamente tutte le novantasette formule. Tutti i discepoli presenti provenivano dalla Divisione Est degli Elisir, compresi i maestri alchimisti, alcuni dei quali stavano trascrivendo le informazioni mentre Meng Hao parlava. Quando finì di recitare a memoria le novantasette diverse formule, calò un silenzio tombale.


Tutte le formule che aveva pronunciato erano corrette; ciascuna poteva essere usata per creare un Elisir di Condensazione del Qi


"Per la formula numero novantotto sono necessari tre pistilli del Fiore Orientale della Polvere, tre piantine di Benzoino, una foglia ardente della pianta di Fenice Luan... La formula numero novantanove richiedere linfa del Sentiero Orientale; la foglia di Inchiostro invecchiata per tre anni, sette mesi e nove giorni, poi.... La formula numero cento... La formula numero centodiciassette..."


Tutto taceva. L'uomo anziano di nome Zhou rimase a fissare Meng Hao stupito in silenzio. Ma non era l'unico. Tutti gli apprendisti alchimisti e i maestri alchimisti lo stavano fissando senza comprendere, come se non fosse nemmeno umano.


Nessuno aveva mai sentito parlare delle ultime venti formule che aveva recitato. Visto lo sguardo pensieroso sul suo volto, era ovvio che Meng Hao non le stesse recitando a memoria, ma piuttosto, le aveva elaborate spontaneamente dopo aver osservato l'elisir.


Delle azioni simili erano di gran lunga più incisive di qualsiasi parola precedente di Meng Hao. Dopo che terminò di recitare tutte le centodiciassette formule per elisir, trascorse lo spazio di dieci respiri, in cui nessuno proferì parola. Dopodiché, esplose una gran confusione.


"Ha creato le formule per elisir!! Che sfera è questa? Non mi stupisce che sia un Signore del Calderone! È stupefacente!"


"Non si è limitato a creare una formula, ma venti! Ho ascoltato con attenzione, e posso dire con una sicurezza pari al novanta percento che tutte potrebbero essere usate per creare un Elisir di Condensazione del Qi!"


"Quella è Divinazione Istantanea della Formula! Secondo la leggenda, solo i Signori del Calderone Viola con delle abilità straordinarie nel Dao dell'alchimia riescono a fare una cosa simile!"


Sul palco, il volto dell'anziano Zhou era sbiancato. Il suo respiro era irregolare e la sua espressione spenta mentre fissava Meng Hao senza energie. Nella sua mente ci fu un boato simile ad un tuono.


"Potrei sbagliarmi...? Il mio Dao dell'alchimia è forse imperfetto...? Impossibile, non posso sbagliarmi. Se fosse così, come sarei potuto diventare un Signore del Calderone? Eppure... Eppure se non mi sono sbagliato, com'è possibile che le mie abilità nel Dao dell'alchimia non siano migliorate per un intero ciclo di sessant'anni...?


"Ho appena creato venti formule per elisir. Seguendo la logica del Signore del Calderone Zhou, io, Fang Mu, sono colui che crea le regole!". Meng Hao agitò la manica, facendo tornare l'elisir medicinale che teneva in mano verso l'apprendista alchimista che glielo aveva dato. L'apprendista alchimista lo afferrò entusiasta. Aveva già deciso di conservare questo elisir come portafortuna per il resto della sua vita.


Le parole di Meng Hao penetrarono le orecchie di Zhou come un tuono. Il suo voltò impallidì e il corpo tremò. I suoi occhi vennero iniettati dal sangue.


"Smettila con i tuoi deliri! Ogni cosa che hai detto è una contraddizione del Dao dell'alchimia della Divisione Est degli Elisir! Stai solo cercando di gettare il seme del dubbio nel mio cuore. Delle azioni simili meritano l'esecuzione!! La mia mancata conoscenza di quelle formule per elisir prova solo che non so da dove tu le abbia acquisite! Stai cercando solo di dare spettacolo!"


Nella mente di Meng Hao, questo anziano risultava insistentemente fastidioso. Sul suo volto si diffuse un sorriso freddo quando rispose a tono: "Oh? Sto solo cercando di dare spettacolo? Signore del Calderone Zhou, lascia che ti faccia una domanda. Quale pianta medicinale stavi tenendo in mano poco fa?"


"Pianta medicinale?". L'anziano Zhou era così adirato che riuscì solo a fissarlo per un istante senza comprendere. Colpì la sua borsa da trasporto per produrre l'elisir medicinale su cui aveva appena tenuto la lezione. "Questo è l'albero del chiodo di garofano con Sette Foglie..."


Stava per continuare a parlare quando Meng Hao si lasciò andare ad una risata fragorosa. "L'albero del chiodo di garofano con Sette Foglie fiorisce sotto la luce che contiene le proprietà opposte dello Yin e dello yang. Cresce solo durante la sera, quando sole e luna splendono insieme. Inoltre, al tramonto, questo brilla con una luce che contiene sette colori. All'apparenza è uguale alla foglia di Apice della Confusione e alla foglia di Alba Blu. L'unico modo di definirne le differenze è attraverso l'analisi degli steli, delle foglie e dei rami. Anche le condizioni del cielo possono funzionare da fattore determinante". Lo sguardo di Meng Hao era freddo come il ghiaccio. "Naturalmente, la pianta che stringi tra le amni non è l'albero del chiodo di garofano con Sette Foglie, ma foglia di Alba Blu!"


Le sue parole crearono scompiglio nella valle. Tutti gli apprendisti alchimisti si voltarono per guardare l'anziano Zhou, il cui volto si irrigidì all'istante. Identificare in modo errato una pianta medicinale gli avrebbe causato un'enorme figuraccia nella Setta.


E ancora più importante era che se Zhou, come Signore del Calderone, avesse davvero identificato in modo errato un elisir medicinale, questo avrebbe avuto un effetto deleterio per la sua reputazione.


"Sta calando il tramonto", disse Meng Hao con voce ferma e decisa. "Tra poco sole e luna splenderanno insieme nel cielo. Se la pianta nella tua mano è davvero un albero del chiodo di garofano con Sette Foglie, allora brillerà di sette colori e proverà che mi sbaglio. In quel caso, ti chiederò umilmente perdono davanti a tutti i discepoli della Setta qui presenti. Inoltre, in futuro, non oserò più mostrarmi in tua presenza". Agitò la manica.


La discussione con l'anziano Zhou aveva superato già da tempo l'orario prestabilito per la fine della lezione. Il tramonto stava per calare, e la luna era appena diventata visibile.


La discussione era proseguita a lungo, ma gli apprendisti e i maestri alchimisti riuscivano a malapena a trattenere il loro entusiasmo. Di fatto, erano affascinati dall'evoluzione degli eventi.


"Sciocchezze!" disse con rabbia Zhou. "Io ho centotrentasette anni! Tu quanti anni hai? Com'è possibile che sbagli ad identificare...eh?". Prima che potesse finire, il cielo divenne scuro non appena giunse il tramonto. Sole e luna stavano splendendo nel cielo!


Nonostante questo, quando la luce del tramonto si posò sull'elisir medicinale nella sua mano, non si vide alcun bagliore di sette colori. Meng Hao non ebbe bisogno di aggiungere altro. Dagli apprendisti alchimisti nella valle si sollevò il brusio delle conversazioni.


"Non è un albero del chiodo di garofano con Sette Foglie!!"


"Non ci posso credere... il Signore del Calderone Zhou ha davvero estratto la pianta medicinale sbagliata!"


"Se non riesce nemmeno a produrre la pianta medicinale corretta, come si può stare ad ascoltarlo mentre parla del Dao dell'alchimia!"


Quando Zhou sentì tutto ciò che le persone stavano dicendo, il suo volto si fece pallido. Si vergognò al punto di volersi nascondere. Tuttavia, nel suo cuore crebbe la rabbia quando fissò Meng Hao adirato. Sembrava che avesse ancora voglia di discutere.


"Tu, ragazzino ignorante. Stai sputando fuori delle sciocchezze! Io sono diventato Signore del Calderone sessant'anni fa. Tu..."


"Tu sei diventato Signore del Calderone sessant'anni fa, e tra sessant'anni sarai ancora Signore del Calderone. Riguardo a me, forse sono ignorante, e forse sono troppo giovane, ma sono un Signore del Calderone, proprio come te. Tra sessant'anni, tu sarai costretto a prostrarti per venerarmi! E il motivo è che... il tuo Dao dell'alchimia è imperfetto!". Meng Hao si alzò. Senza nemmeno guardare Zhou, uscì dalla valle.


Le parole di Meng Hao riecheggiarono nelle orecchie dell'uomo come tuoni. Sollevò la mano per indicare Meng Hao, ma in quel momento il suo copro fu attraversato da un tremore e sputò un grumo di sangue. "Imperfetto...? Imperfetto..?". Le parole di Meng Hao continuavano a ripetersi nella sua mente, al punto di fargli dimenticare di rispondere a tono.


Quando Meng Hao se ne andò, gli occhi delle decine di migliaia di apprendisti alchimisti brillarono intensamente. Lo osservavano mentre andava via, certi che nei giorni seguenti il suo nome avrebbero continuato a causare ondate di shock lungo tutta la Divisione Est degli Elisir. Inoltre, le sue lezioni future sarebbero state di sicuro vertiginosamente popolari.


Sfortunatamente, le strade del mondo sono impossibili da comprendere. I giorni di benessere di Meng Hao nella Setta del Fato Viola sarebbero presto giunti al termine.


Un mese dopo la sua discussione con l'anziano Zhou, Meng Hao era seduto nella sua Grotta dell'Immortale. Aveva appena terminato una serie di elisir medicinali, e stava fantasticando su come avrebbe potuto approfittare delle risorse della Setta per creare più elisir e quindi accumulare una grande quantità di Pietre dello Spirito. Fu in questo momento che arrivò un ordine sul contenitore di giada. Sulla base dei consigli di tutti i Signori del Calderone della Divisione Est degli Elisir, stava per essere mandato fuori dalla Setta per acquisire esperienza.


Dopo essere stati promossi, a tutti i Signori del Calderone veniva richiesto di lasciare la Setta per un certo periodo di tempo, così da acquisire esperienza. In effetti era una regola, sebbene fosse flessibile. In genere, gli alchimisti preferiscono creare elisir in solitudine, e non amano viaggiare all'esterno.


Tuttavia, la Setta del Setaccio Nero aveva offerto un compenso ingente come scambio affinché la Setta del Fato Viola inviasse due Signori del Calderone, uno per tenere lezioni sul Dao dell'alchimia e uno per creare elisir medicinali speciali. Un accordo del genere era comune tra le grandi Sette e i grandi Clan.


Anche Li Tao, che non era un Signore del Calderone, era stato invitato un mese prima per visitare il Clan Li. Questo naturalmente perché avevano acquistato il suo Culmine della Stabilità della Consistenza.


Riguardo a Meng Hao, il motivo principale per cui era stato segnalato alla Setta del Setaccio Nero era per la natura non convenzionale della sua promozione a Signore del Calderone.


Certo, erano molte le persone che stavano aspettando che Meng Hao si rendesse ridicolo. Gli elisir da creare all'esterno per una grande Setta non erano comuni, e chiunque avrebbe avuto bisogno delle abilità complete di un Signore del Calderone.


Considerato che Meng Hao aveva aggirato alcuni dei requisiti per diventare un Signore del Calderone, per lui non era assolutamente possibile rifiutare l'ordine.


"La Setta del Setaccio Nero...". Meng Hao aggrottò le sopracciglia.
                                                                



