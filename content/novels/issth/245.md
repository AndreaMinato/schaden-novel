---
weight: 245
title: Capitolo 245 – Ritorno Alla Setta del Setaccio Nero
pubDate: 2025-03-17T11:17:34.878Z
tags:
    - issth
---


Meng Hao davvero non voleva andare, ma il contenitore con il comando era stato emesso e non aveva nessuna buona ragione per rifiutarsi. Per di più... doveva un sacco di elisir medicinali alla Setta, tutti i suoi debiti erano nei registri ufficiali e, sebbene non dovesse pagare immediatamente, presto o tardi avrebbe dovuto.


Se non l'avesse fatto, allora gli sarebbe stato limitato l'accesso alle piante medicinali. Per cui questo viaggio all'esterno sarebbe servito per più di un motivo. Non solo avrebbe potuto guadagnare esperienza, ma avrebbe ridotto il suo debito con la Setta.


“Per Fang Mu un viaggio alla Setta del Setaccio Nero... è una grande opportunità!” La determinazione brillò negli occhi di Meng Hao, la decisione di andare era stata presa e l'immagine della Sorella Anziana Xu gli affiorò alla mente.


Pensò anche ad Han Bei, così come a Zhou Jie e a tutti gli eventi accaduti quell'anno connessi alla Setta del Setaccio Nero [1].


“Questa volta viaggerò nel Dominio Meridionale come un Signore del Calderone della Setta del Fato Viola.” Ridacchiando agitò la manica per raccogliere gli oggetti che avrebbe portato con sé. Poi, contenitore di giada in mano, lasciò la Grotta dell'Immortale.


Alcuni giorni dopo.


“Gran Maestro Zhou, Gran Maestro Fang, questo è un Frutto del Setaccio Nero, che coltiviamo qui nella Setta. L'aroma è delizioso come quello di un buon vino e di solito sono dati solo agli Anziani della Setta.”


Da qualche parte all'esterno della Setta del Fato Viola, un dirigibile nero sfrecciava alla massima velocità. A bordo vi erano molte centinaia di discepoli del Setaccio Nero, tutti con basi di Coltivazione straordinarie della Stabilità della Consistenza.


C'era un discepolo alla fase della Formazione del Nucleo, il Protettore dell'Alchimia inviato dalla Setta per vigilare sui discepoli del Fato Viola. Sedeva con loro al centro del dirigibile, sorridendo e nascondendo la premura esistente nella sua mente. Di fronte a lui vi era un uomo anziano coi capelli bianchi e una tunica viola; sembrava emanare il Dao e trascendenza pura. Al suo fianco vi era giovane di bell'aspetto e dalla pelle chiara.


L'espressione dell'anziano era di indifferenza e austerità; la sua base di Coltivazione era allo stadio finale della Stabilità della Consistenza. Questi non era altri che il Signore del Calderone Zhou, con cui Meng Hao aveva discusso nella valle un mese prima.


Il giovane al suo fianco emanava un tenue odore di piante medicinali. Appariva meno un Coltivatore e più uno studioso. Naturalmente questo non era altri che Meng Hao.


Oltre al Coltivatore alla Formazione del Nucleo, la Setta del Setaccio Nero aveva inviato un giovane che sembrava di poco sopra i trenta. Vestiva una lunga tunica nero bluastro e sembrava essere ricco di profondità e conoscenze. Sedeva di lato senza una parola, sembrando in qualche modo taciturno. Quando Meng Hao lo aveva scorto per la prima volta parecchi giorni prima, aveva avuto una sorpresa.


Questo era Zhou Jie!


Figlio del Dao della Setta del Setaccio Nero!


Era la stessa persona con cui aveva combattuto anni prima, una battaglia all'apice della Stabilità della Consistenza! In quello scontro, Zhou Jie aveva perso. Le sue azioni sincere e giuste avevano guadagnato il rispetto di Meng Hao, il quale gli aveva risparmiato la vita [2].


Non l'aveva visto per cinque anni, e ora, qualcosa in lui sembrava diverso. Non riusciva a dire cosa fosse, ma lo lasciava con una bizzarra sensazione.


Nel suo cuore turbinavano questi pensieri, ma niente si mostrava sul suo viso. Dopo aver udito le parole del Coltivatore alla Formazione del Nucleo stava ancora pensando a come rispondere, quando l'anziano Zhou si sporse a prendere uno dei Frutti del Setaccio Nero.


“Che frutto straordinario” disse con calma. “Sarebbe meglio usarlo come ingrediente medicinale. Non lo sprecherò mangiandolo.” Gettò un'occhiata a Meng Hao.


Lui non disse niente e con un sorriso accettò il Frutto, per poi metterlo nella borsa da trasporto. Dentro di se sospirò; come avrebbe potuto immaginare che la Setta l'avrebbe mandato insieme all'anziano Zhou? Zhou era responsabile per dare lezioni sul Dao dell'alchimia, mentre lui sarebbe stato in carica per la creazione degli elisir.


Per tutto il tempo passato sul dirigibile, Zhou non aveva fatto altro che guardarlo male. E ovviamente, la gente del Setaccio Nero se n'era accorta.


Il Coltivatore alla Formazione del Nucleo aveva un ampio sorriso in viso, ma dentro di sé aveva dei dubbi. “Questo Signore del Calderone Zhou Dekun è famoso e abbondantemente qualificato. È uno dei migliori e le sue frequenti visite alla nostra Setta dimostrano quanto ci rispetta il Fato Viola. Però, questo Fang Mu... Dopo aver chiesto in giro, ho scoperto che ha ottenuto il titolo per vie traverse sei mesi fa. Non è niente di più di un maestro alchimista.” Ovviamente, non avrebbe mai permesso alla sua espressione di mostrare che sottostimava Meng Hao. Tuttavia, trattava l'anziano Zhou con un maggiore livello di rispetto [3].


Rise sonoramente. “Se vi fa piacere, Gran maestro Zhou” disse con voce gentile, “posso pregare il Capo della Setta di donare a entrambi altri frutti.”


Di lato Zhou Jie sedeva taciturno. Non aveva detto una parole per tutto il tempo; sotto questo aspetto era un po' come Meng Hao, che non era in vena di conversazioni. In più, sembrava che l'anziano Zhou fosse contento di poter gestire tutte le formalità.


I quattro sedevano, solo due erano impegnati a conversare con espressioni allegre. L'anziano Zhou appariva molto orgoglioso di se stesso. “Questa volta” si disse, “mostrerò a questo cucciolo quanto io sia davvero formidabile.”


il tempo passò, il dirigibile viaggiava veloce e avevano usato diversi portali di teletrasporto. Alcuni giorni più tardi, apparvero all'orizzonte le Centomila Montagne della Setta del Setaccio Nero.


Meng Hao aveva speso molto del tempo in meditazione solitaria. Nessuno aveva osato interromperlo; i discepoli del Setaccio Nero lo guardavano tutti con estremo rispetto.


Le azioni di Zhou, invece, erano l'opposto. Si impegnava in discussioni ampollose con il Coltivatore alla Formazione del Nucleo, facendo sfoggio in maniera sfacciata, delle sue profonde e ispiranti conoscenze sul Dao dell'alchimia.


A Meng Hao non importava, e neppure badava a come l'anziano Zhou sembrasse detestarlo. Nonostante il suo disprezzo non osava metterlo in ridicolo come aveva fatto in precedenza. In effetti, il suo dibattito con Meng Hao l'aveva scosso profondamente.


Questa era la prima apparizione di Meng Hao come alchimista davanti a degli estranei. Osservando il rispetto con cui gli altri lo trattavano per via della sua posizione, era certo ancora una volta che aveva fatto bene a unirsi alla Setta del Fato Viola.


Ovviamente, se le persone presenti avessero scoperto chi era davvero, il loro intento omicida sarebbe salito ai cieli. Ogni qual volta sentiva cosa la gente raccontava di Meng Hao, in cuor suo sospirava.


“Ora come ora, sono davvero parte del Dominio Meridionale. Cinque anni fa ero solo uno straniero.” Era in piedi sulla prua del dirigibile, perso nei suoi pensieri, fissando la Setta del Setaccio Nero che lentamente si avvicinava sempre di più.


Le Centomila Montagne si allungavano senza fine e il fumo nero del gigantesco braciere per l'incenso saliva su nel cielo. La Setta del Setaccio Nero sembrava colma di un potere incredibile e misterioso.


I volti dei discepoli emanavano un orgoglio che sembrava scaturire dalle ossa, nato dalle loro montagne senza fine e dal fumo che saliva ai cieli.


Zhou e l'altro Coltivatore si avvicinarono lentamente, chiacchierando. Quando lo vide, Zhou sbuffò; erano compagni di Setta e qualunque risentimento ci fosse tra loro non doveva essere apertamente rivelato a degli esterni. Perciò sbuffò soltanto, ma non disse nient'altro, unendosi a Meng Hao per guardare la Setta del Setaccio Nero.


Questa non era la prima volta che Meng Hao veniva ad aiutare il Setaccio Nero. Tuttavia le circostanze erano molto diverse questa volta. Appena il dirigibile si avvicinò alle Centomila Montagne, l'aria si riempì del suono di campane.


Sei rintocchi si udirono, i quali attrassero l'attenzione delle centinaia di migliaia di discepoli. Nessuno di loro sapeva cosa stesse succedendo, ma presto la notizia cominciò a diffondersi.


Il Setaccio Nero aveva invitato a fare visita dei Signori del Calderone dalla Setta del Fato Viola.


Presto Meng Hao scorse una dozzina di fasci di luce che volavano fuori dalla Setta, seguiti da centinaia di discepoli del Conclave.


Tra questi discepoli vi era Han Bei, la quale aveva una strana espressione in viso mentre osservava Meng Hao. Lui aveva fatto delle indagini in precedenza, riguardo alla Sorella Anziana Xu e aveva scoperto che era già diventata una discepola del Conclave. Tuttavia non era nel gruppo che si stava avvicinando.


Risuonarono delle risate, seguite da una voce, chiara e potente, proveniente dal gruppo in testa, il quale era formato completamente da Coltivatori alla fase della Formazione del Nucleo. Uno era addirittura allo stadio dell'Anima Nascente! “Saluti Gran Maestro Zhou e Gran Maestro Fang! Benvenuti alla Setta del Setaccio Nero!”


il Coltivatore dell'Anima Nascente non era uno sconosciuto per Meng Hao. Non era altri che... il Patriarca Setaccio Viola! [4]


Era anche la persona che aveva appena parlato!


Quando si incontrano dei nemici, di solito gli occhi diventano rossi ed esplode l'intento omicida. Invece, il volto del Patriarca Setaccio Viola era pieno di sorrisi. Non esprimeva arroganza per via della sua base di Coltivazione, ma piuttosto un estremo rispetto per i due alchimisti.


Meng Hao aveva un'espressione grave, si fece avanti in fretta, con uno sguardo rispettoso sul volto. Allo stesso tempo anche l'anziano Zhou avanzò. Insieme, congiunsero le mani e salutarono il Patriarca.


Era un estremo onore, per la Setta del Setaccio Nero, inviare un Coltivatore dell'Anima Nascente a riceverli. Come rappresentanti della loro Setta, Meng Hao e l'anziano Zhou, non potevano certo commettere un'infrazione all'etichetta.


“Gran Maestro Zhou” disse il Patriarca Setaccio Viola, “voi siete uno dei Signori del Calderone di rango più elevato. La vostra promozione a Signore del Calderone Viola è certamente dietro l'angolo. La vostra illustre presenza nella Setta del Setaccio Nero aggiunge lustro alla nostra umile dimora.” Rise di cuore, sorridendo a Zhou, poi volse la sua attenzione a Meng Hao. “Gran Maestro Fang, voi siete il più giovane dei Signori del Calderone della Setta del Fato Viola. La vostra fama si sparge per il Dominio Meridionale, da molto ho udito il vostro nome. Vedendovi oggi, posso assicurare che siete un eroe tra plebei.”


Le parole del Patriarca erano eloquenti, sebbene dentro di sé stimasse di più l'anziano Zhou, non mostrava nessuna mancanza di rispetto a Meng Hao. I Coltivatori della Formazione del Nucleo che lo attorniavano unirono le mani e salutarono i due alchimisti. Nessuno di loro mostrava la benché minima traccia di arroganza, solo il massimo rispetto.


Dopo lo scambio di qualche cortesia, uno dei Coltivatori della Formazione del Nucleo chiamò i discepoli del Conclave e li introdusse a Meng Hao e Zhou. Sul volto di Meng Hao apparve un leggero sorriso mentre annuiva ai discepoli uno dopo l'altro.


“I miei rispetti, Gran Maestro Zhou, Gran Maestro Fang!”


“Saluti, Gran Maestro Zhou, Gran Maestro Fang.” Di solito questi discepoli avrebbero avuto maniere superbe e arroganti di fronte a Coltivatori stranieri. Ma oggi, le loro espressioni erano colme di rispetto, la fama dei Signori del Calderone e tale da mettere in soggezione chiunque.


Ovviamente, il titolo di Gran Maestro usato era semplicemente onorario, dato che nessuno dei due lo era davvero.


L'anziano Zhou sorrise verso i discepoli del Conclave del Setaccio Nero; considerando la sua età, tutto ciò che gli era richiesto era un leggero cenno del capo. Tuttavia, quando vide che Meng Hao faceva lo stesso, nel cuore gli sorse una sensazione di irritazione.


Quando venne introdotta Han Bei, Meng Hao la guardò con un sorriso. Non l'aveva vista per cinque anni. Era ancora più bella. Aveva un corpo formoso, un viso invitante e ,mentre era lì in piedi, sembrava che un arcobaleno avrebbe perso i propri colori se le si fosse avvicinato. Era straordinariamente splendida.


“Han Bei porge i suoi omaggi al Gran Maestro Zhou e al Gran Maestro Fang.” Disse con una voce morbida e vellutata. Una voce tale sembrava capace di far battere il cuore.


Meng Hao sorrise e annuì, e stava per spostare lo sguardo sulla persona successiva, quando improvvisamente, una voce risuonò nella sua testa. Era passato molto tempo da quando la Giada del Sigillo del Demone gli aveva parlato.


“Anime disincarnate possiedono il corpo, desiderando di ritornare dalla vita dopo la morte, una tecnica di stimolazione. I demoni sotto la volta dei Cieli saranno inceneriti; le ceneri voleranno. Sigillali, e il sole del settimo mese sarà celato; aiutali, e il sangue del Sigillatore del Demone potrà fondersi con la sua volontà!”


NOTE:


-Han Bei è la bellissima discepola del Conclave apparsa nel capitolo 192. Zhou Jie è il Figlio del Dao graziato da Meng Hao alla fine del Libro 2, nel capitolo 204.


-La battaglia tra Meng Hao e Zhou Jie ha avuto inizio nel capitolo 202.


-Il nome di Zhou Dekun in cinese è 周德坤 zhōu dé kūn – Zhou è un cognome comune. De significa "morale" o "virtù". Kun è uno degli otto Trigrammi che rappresenta la Terra e ha altri molteplici significati.


-Patriarca Setaccio Viola aveva preso parte alla missione per la cattura di Massima Irritazione, è apparso l'ultima volta nel capitolo 166.





