---
weight: 251
title: Capitolo 251 - Il Dao dell’alchimia di Meng Hao
pubDate: 2025-03-17T11:17:34.879Z
tags:
    - issth
---


Ogni singolo Coltivatore della Setta del Setaccio Nero nell'enorme piazza osservava la scena con trepidazione. Era come se tuoni spaventosi avessero colpito le loro menti e i loro cuori e ora continuassero a rimbombare.


“Il calderone dei Cieli è ciò che dà origine alle trasformazioni del sole e della luna!”


Le parole riecheggiarono, facendo sobbalzare tutti. La bella donna fissava Meng Hao ad occhi spalancati. Accanto a lei, il Patriarca Setaccio Viola era così turbato che aveva chiuso gli occhi.


La piazza cadde in silenzio.


“Tu…”. L’espressione di Chen Jiaxi cambiò immediatamente. Come avrebbe potuto immaginare che Fang Mu sarebbe stato in grado di pronunciare parole tanto malvagie? Si sentiva come se una lama affilata gli avesse trapassato il cuore.


Zhou Dekun prese un respiro profondo e rimase lì in piedi, tremante. Non era entusiasta, però. Fino a pochi momenti prima era davvero convinto che Chen Jiaxi avesse ragione. Ma sentendo parlare Meng Hao, sapeva che egli aveva detto la verità.


Chen Jiaxi trasse un profondo sospiro e si ricompose. “Grande Maestro Fang, mi avete sorpreso” disse, fissando Meng Hao dritto negli occhi. “Tuttavia, non importa che tu parli del sole, della luna, del cielo, o del calderone di Cielo e Terra. Tutte queste cose fanno parte del percorso dell’alchimia. Tutti i tipi di piante medicinali ed erbe possono essere usati per preparare elisir. Qualsiasi anima o spirito può diventare un ingrediente dello spirito degli elisir. Ciò che non condivido è l’affermazione del Grande Maestro Zhou che il nostro spirito resta immutato, ma la formula degli elisir possiede innumerevoli varianti. Non ho detto niente riguardo alle trasformazioni del sole e della luna di cui parli. Sono convinto che gli alchimisti debbano accogliere a braccia aperte i cambiamenti del proprio spirito. Solo accettando il cambiamento si possono produrre infinite varianti. Solo in questi termini puoi parlare delle infinite formule degli elisir, o preparare le innumerevoli varianti di elisir medicinali che esistono sin dai tempi antichi”.


“Eccellenza, eppure hai menzionato una persona in grado di produrre infinite variazioni” constatò Meng Hao freddamente. Parlava sempre lentamente e in tono calmo. Mentre stava in piedi sul palco, la brezza gli scompigliò i capelli, che gli coprirono parzialmente il volto, celando il bagliore dei suoi occhi. “Infinite variazioni? Il vento e le nuvole, il tuono e il lampo, sono tutti cambiamenti Celesti. I terremoti, l’innalzarsi delle montagne, il flusso dei grandi fiumi, sono cambiamenti Terrestri. Sei tu stesso responsabile di questi fenomeni Celesti e Terrestri? La pioggia che cade dal cielo, cade forse per volontà del Grande Maestro Chen? Grande Maestro Chen, è forse il tuo volere che fa sorgere nuove montagne? Quest’ultima sarebbe stata la mia seconda domanda, ma non c’è bisogno che tu provi a dare una risposta, perché è impossibile! In verità, non sei affatto un Grande Maestro. Anche se tu lo diventassi in futuro, non avrai mai il diritto di reclamare la tua giurisdizione su questi fenomeni. Potranno mai i fenomeni Celesti e Terrestri essere contenute nel tuo cuore? Che assurdità! Presuntuoso e arrogante come il Re di Yelang! Davvero, ti sopravvaluti!”


Meng Hao si stava prendendo gioco di Chen Jiaxi nello stesso tono in cui Chen Jiaxi si era prima preso gioco di Zhou Dekun. Le parole colpirono inaspettate come un fulmine a ciel sereno, causando un tremito nell'espressione di Chen Jiaxi.


“Tu…tu…hai proprio una lingua affilata! Ovviamente non è ciò che intendevo. Stai ingigantendo le mie parole. Mi riferivo soltanto alla filosofia di preparazione degli elisir!”.


“Filosofia? Mi piacerebbe saperne di più”.


“Non parlo di nient’altro che di filosofia della trasformazione”, rispose subito. “Prendi il meglio da varie scuole di pensiero e raduna tutto nella tua personale filosofia. Assimila le parti più raffinate delle tue conoscenze. Sbarazzati delle parti immonde del tuo essere. Purificare gli elisir è come purificare se stessi! Il sentiero verso la vetta può essere percorso, e il pieno potere della trasformazione impiegato grazie al raggiungimento della perfezione!”. I discepoli della Setta del Setaccio Nero sembravano trovarsi d’accordo con queste parole.


Continuò con un tono che avrebbe potuto spezzare persino il ferro. “È come quando un pittore dipinge una montagna. Prima osserva milioni di montagne, e solo allora è in grado di dipingere la propria. La montagna che dipinge conterrà l’essenza di tutte le altre montagne che ha osservato; così si crea un capolavoro! Allo stesso modo, tanti piccoli ruscelli si fondono insieme per creare un grande fiume senza confini! In questo consiste la filosofia di cui parlo. Assembla i pensieri di varie scuole e conservali tutti dentro di te! Questa è la mia strada per raggiungere il Dao dell’alchimia!”. Fece schioccare una manica e fissò Meng Hao con occhi brillanti. “Sono curioso di sentire la filosofia dell’alchimia del Grande Maestro Fang”.


Le sue parole riecheggiarono, catturando l’attenzione di decine di migliaia di discepoli della Setta del Setaccio Nero. Han Bei guardava la scena pensieroso. Dietro Meng Hao, Zhou Dekun guardava fisso davanti a sé, assorto.


Meng Hao ricambiò l’occhiata di Chen Jiaxi, l’espressione invariata. In tono leggero, cominciò a parlare: “Quando un pittore osserva milioni di montagne e poi ne dipinge una, forse il suo dipinto contiene l’essenza delle montagne che ha osservato. Tuttavia, la montagna che egli dipinge… non è reale. È un prodotto della sua immaginazione, e riflette ciò che egli crede sia una montagna. In realtà, egli ha già dimenticato la prima montagna che abbia mai visto, perché ne ha viste troppe. Ha anche dimenticato ciò che ha provato la prima volta che ha contemplato la cima di una montagna.


Milioni di ruscelli si fondono per formare un grande fiume senza confini, ma il fiume… non è più il ruscello che era una volta. È il risultato dell’unione di molte acque diverse, fuse insieme e indistinguibili. Il piccolo ruscello che sognava di diventare un fiume ormai non esiste più, ucciso dal processo di realizzazione del suo stesso sogno.


Il processo per portare a termine il dipinto fa dimenticare al pittore la prima montagna che abbia mai visto, e dunque, la ragione stessa per la quale egli aveva desiderato dipingere inizialmente. Il processo per diventare fiume, porta il ruscello a perdere se stesso. Mentre si trasforma in fiume, il suo essere è diluito fino a non esistere più”. Mentre parlava, il tono della voce di Meng Hao si alzava sempre di più. “Questa è la mia terza domanda. Attingendo da varie scuole di pensiero, perdi te stesso. Pensi di averne tratto beneficio, ma in realtà non hai una strada che sia veramente tua. Se non hai un tuo ideale in cui credere, allora potrai anche aver osservato milioni di montagne, ma hai dimenticato la ragione per cui volevi dipingere una montagna! Senza dei princìpi tuoi a cui restare fedele, sei un ruscello che è diventato fiume, un fiume senz'anima! Quella è la vera morte!”. Meng Hao fece schioccare una delle sue ampie maniche.
Le sue parole si riversarono su Chen Jaxi e gli diedero le vertigini.


“In quanto Coltivatori, dobbiamo restare fedeli ognuno ai propri principi. In quanto alchimisti, dobbiamo seguire ognuno il proprio Dao dell’alchimia. Le nostre conoscenze o altre scuole di pensiero possono essere di sostegno e supporto alla nostra determinazione, ma non dobbiamo mai permettere che il processo di ricerca finisca per farci perdere i nostri ideali personali. Se il cuore resta inflessibile, nulla sarà mai capace di smuoverlo. Può sembrare che un cuore simile contenga delle trasformazioni, ma in realtà è stabile come fondamenta. Dall'inizio alla fine, non scomparirà mai. Esisterà sempre. Un cuore che non cambia mai!”. Le forti parole di Meng Hao fecero tremare l’intera piazza. Il volto di Chen Jiaxi si contorse, ed egli, senza pensarci due volte, arretrò di qualche passo. I suoi occhi brillavano di confusione.


“Se il tuo cuore si arrende, come può dare origine a qualcosa di duraturo?” continuò Meng Hao. “Grande Maestro Chen, tu non possiedi un cuore determinato. Hai davvero il coraggio di menzionare altre scuole di pensiero? Osi vantarti senza vergogna di aver intrecciato la tua strada con la loro? Osi davvero parlare a me del Dao dell’alchimia?”.


La piazza cadde in silenzio per un momento, e poi il suono di diverse conversazioni riempì l’aria. Chen Jiaxi ansimava, il cuore pieno di confusione.


Dietro Meng Hao, Zhou Dekun tremava in preda alle vertigini. Improvvisamente si era reso conto della ragione per cui dopo tutto questo tempo non era ancora riuscito a diventare un Signore del Calderone Viola. "Nel corso degli anni, ho prestato troppa attenzione al Dao dell’alchimia di coloro che mi circondavano”, pensò. “Ho fatto scelte a caso… ho dimenticato la strada che avrei voluto percorrere inizialmente. Se il tuo cuore si arrende, come puoi creare qualcosa di duraturo?”.


Il Patriarca Setaccio Viola e la bella donna si scambiarono uno sguardo significativo. Solo l’uomo dal viso rubicondo accanto a loro sedeva ad occhi chiusi, senza muovere un muscolo.


Un chiacchiericcio si levò dai discepoli della Setta del Setaccio Nero. Le parole di Meng Hao avevano suscitato grande emozione nei loro cuori.


“Tu…”. Il volto di Chen Jiaxi era esangue. Accanto a lui, Li Yiming respirava affannosamente.


Meng Hao fece schioccare una manica. La sua voce risuonò fin nel cielo. “Poiché il nostro io non cambia mai, il cuore può sopportare le perenni trasformazioni del sole e della luna, i turbini di Cielo e Terra, e quei faticosi viaggi attraverso migliaia di rupi e decine di migliaia di torrenti. Il Dao dell’alchimia è eterno. Le innumerevoli trasformazioni contenute nel cuore di ciascuno sono la formula degli elisir. L’io che non cambia mai è il calderone. Io sono il calderone, e il mio cuore è la formula. Purifica lo spirito per raggiungere l’immortalità. Purifica l’aspetto esteriore per raggiungere lo sconfinato Dao dell’alchimia. Fondili insieme e otterrai la Verità dell’alchimia. L’alchimia è il Cielo! L’alchimia è la Terra! L’alchimia è il mondo! Questo è il mio Dao dell’alchimia!”. Finalmente, l’uomo dal volto rubicondo seduto accanto al Patriarca Setaccio Viola aprì gli occhi e guardò Meng Hao.


Ogni singolo Coltivatore della Setta del Setaccio Nero, non importa chi fosse, aveva ora gli occhi puntati su Meng Hao. Un silenzio pesante aleggiava su di loro mentre lo fissavano estasiati.


Zhou Dekun guardò Meng Hao con trepidazione. Ora non aveva più dubbi. C’erano solo passione e orgoglio, tutto grazie a Fang Mu, alchimista della DIvisione Est degli Elisir!


Aveva già preso la sua decisione. Una volta tornato alla Setta, avrebbe aiutato Fang Mu a guadagnarsi la stima degli altri Signori del Calderone. In realtà, dopo questo dibattito, non ci sarebbe voluto molto perché tutto il dominio Sud parlasse di Fang Mu.


Il volto di Chen Jiaxi era pallido, come se il suo spirito lo avesse completamente abbandonato. Accanto a lui, Lin Yiming era coperto di sudore freddo e borbottava tra sé e sé. Quello che nessuno riusciva a vedere era che egli stava in realtà ripetendo le parole di Meng Hao, per marcarsele a fuoco nel cuore.


Un silenzio indescrivibile invase la piazza. Tutti erano rimasti scossi nel profondo dalle parole di Meng Hao.


Il Patriarca Setaccio Viola e gli altri Coltivatori dell’Anima Nascente stavano tutti pensando la stessa cosa: “Questo ragazzo…ha davanti a sé una miriade di possibilità per il futuro!”.


“Idiozie!” gridò Chen Jiaxi, e il suo strillo acuto ruppe il silenzio. Saltò sul palco per mettersi esattamente di fronte a Meng Hao. I suoi occhi erano iniettati di sangue e fissavano Meng Hao pieni di collera: “Non sei altro che uno svergognato dalla lingua affilata! Se bastassero le parole per preparare elisir, allora anche i mortali potrebbero praticare l’alchimia! Io coltivo il Dao dell’alchimia da anni. Ho memorizzato centomila varietà di piante e erbe. Conosco ottocentomila varianti di innesti! Tu ti sei infiltrato per diventare un Signore del Calderone, ma in realtà non sei niente di più che un maestro alchimista! E osi competere con me in questo campo?!”. A Chen Jiaxi non restava altra scelta. La sua precedente aggressività era stata messa a tacere dalla fiera polemica di Meng Hao. Si sentiva come se fosse stato preso a schiaffi, come se avesse un pugnale piantato a fondo nel cuore. In quanto alchimista, vedeva tutto questo come un affronto diretto.


“Come vuoi competere?” replicò Meng Hao in tono gelido, lo sguardo offuscato da una patina di ghiaccio. Aveva da tempo deciso che avrebbe distrutto Chen Jiaxi completamente.


&nbsp;
                                


                                



