---
weight: 253
title: Capitolo 253 - L’Elisir Primordiale del Riempimento Celeste
pubDate: 2025-03-17T11:17:34.880Z
tags:
    - issth
---


In pochi minuti, cento tipi diversi di elisir medicinali erano stati ceduti. Chen Jiaxi tremava, il viso cinereo. La sua pazzia aveva raggiunto livelli letali non appena egli si era reso conto che non esisteva elisir medicinale che il suo avversario non fosse in grado di identificare. Tale abilità gettò Chen Jiaxi nello sconforto. Voleva gridare al suo avversario che si sbagliava, ma non osava farlo. Se Fang Mu avesse usato la formula per riprodurre una copia esatta dell’elisir, la reputazione di Chen Jiaxi sarebbe stata rovinata per sempre.


Li Yiming rimaneva in disparte, guardando con sofferenza Chen Jiaxi che cedeva un elisir dopo l’altro, e Meng Hao che li riponeva uno per uno nella sua borsa da trasporto. Si sentiva la testa pesante e il cuore colmo di un terrore indescrivibile.


I discepoli della Setta del Setaccio Nero assistevano esterrefatti alla scena. Per come la vedevano loro, Chen Jiaxi non stava facendo una gara contro Fang Mu, gli stava semplicemente passando elisir.


D’altro canto, le azioni di Meng Hao li lasciavano in preda allo stupore. La sua indescrivibile abilità con piante ed erbe, la sua logica inattaccabile riguardo al Dao dell’alchimia, e la sua straordinaria Divinazione della Formula Istantanea, rendevano l’intera vicenda sempre più misteriosa. Mentre lo osservavano, i loro visi si riempivano di crescente ammirazione.


Dall’inizio alla fine, Meng Hao non tirò fuori nemmeno un elisir medicinale, dal momento che non fece alcun errore nell'identificare gli elisir che gli vennero mostrati. Verso la fine, cominciò a sentirsi leggermente in imbarazzo.


Chen Jiaxi stava indubbiamente avendo la peggio. Il suo cuore sanguinava, non aveva più lacrime da versare, e tremava. La vista gli si offuscò. Ciononostante, continuò a tirare fuori elisir medicinali. Era assolutamente sicuro di ogni elisir, eppure finivano tutti immancabilmente nella borsa da trasporto del suo avversario. Non c’era modo di porvi fine. Aveva appena detto ‘Non mi fermerò finché non avrò vinto’. Non si sarebbe potuto fermare finché non avesse esaurito gli elisir medicinali.


Mentre tirava fuori il centoventisettesimo elisir, improvvisamente sollevò il capo e guardò Meng Hao. Nel suo sguardo lampeggiava la pazzia mentre riponeva lentamente l’elisir nella sua borsa da trasporto, per prendere invece uno scrigno di giada.


Lo scrigno era coperto di macchie nere, come se fosse rimasto sepolto nelle profondità della terra per tantissimi anni. Era un oggetto che inizialmente Chen Jiaxi non avrebbe voluto svelare. Era il suo tesoro più prezioso. In realtà, quando aveva giurato che non si sarebbe fermato finché non avesse vinto, non aveva avuto in mente di usare quell'oggetto per il suo scopo.


Ad un tratto però si era reso conto che se avesse voluto ottenere la vittoria assoluta, avrebbe dovuto vincere almeno una volta. Per farlo, avrebbe dovuto usare l’oggetto contenuto nello scrigno di giada.
Dopo la lotta disperata, poter tirare fuori quell'oggetto gli dava finalmente speranza.


Non appena apparve lo scrigno, gli occhi di tutti vi si posarono. Tutti avevano capito che l’elisir contenuto nello scrigno sarebbe stato decisivo per la vittoria o la sconfitta!


Le macchie nere sullo scrigno erano chiaramente un segno del tempo e lasciavano intuire che stesse cominciando a deteriorarsi. C’era persino un vago ma tremendo sentore di morte che si diffondeva dallo scrigno.


Un’espressione grave pervase il volto del Patriarca Setaccio viola e dei suoi due compagni.


Chen Jiaxi digrignò i denti e disse lentamente: “Se conosci la formula di questo elisir, allora io, Chen Jiaxi, accetterò la sconfitta, e se mai dovessi incontrarti in futuro, mi getterò a terra e mi inchinerò al tuo cospetto! Se non conosci la formula, ti lascerò in pace. Ti chiederò solo di restituirmi tutti gli elisir che ti ho appena mostrato. Allora potremmo considerare chiusa la questione”.


Zhou Dekun strinse gli occhi, e prima che Meng Hao riuscisse a dire alcunché, avanzò e disse in tono di rimprovero: “Chen Jiaxi, sei un maestro alchimista dalla tunica scarlatta della Divisione del Mondo degli Elisir. Non ti vergogni? Questo è chiaramente un antico elisir medicinale la cui formula è andata perduta chissà quanti secoli addietro. Come potrebbe un alchimista dei giorni nostri essere in grado di riconoscerla?”. Era chiaramente preoccupato che Meng Hao fosse sul punto di accettare la sfida.


Un mormorio si levò dai discepoli della Setta del Setaccio Nero: “Un antico elisir medicinale!”. Quel tipo di antichi elisir medicinali era molto raro. Ne bastava solo uno per scatenare una confusione incredibile.
Inoltre, le formule della maggior parte degli antichi elisir medicinali erano andate perdute. Anche i tre grandi alchimisti avrebbero potuto avere difficoltà a riconoscere un elisir antico. Ogni elisir di quel tipo era da considerarsi perfetto.


“Dove ha preso un elisir antico il Grande Maestro Chen? Non si trova spesso qualcosa del genere. Se fosse venduto all'asta avrebbe un prezzo stratosferico!”


“Che sia forse parte del tesoro del Gran Maestro Montagna Eterna, concessa in dono al Grande Maestro Chen?”.


Mentre la conversazione era in pieno svolgimento, Li Yiming prese un respiro profondo. Nemmeno lui avrebbe mai immaginato che Chen Jiaxi possedesse un antico elisir medicinale.


“Hai il coraggio?” gridò Chen Jiaxi, lanciando un’occhiataccia a Meng Hao.


Meng Hao guardò lo scrigno di giada, e la sua espressione si fece solenne. Aveva già visto un antico elisir prima di allora, il giorno in cui il Grande Maestro Montagna Eterna aveva fatto visita alla Setta del Fato Viola. Era un elisir dell’Estasi.


Meng Hao si fermò un momento a pensare, poi il suo sguardo fu illuminato da un lampo di determinazione. Fece come per agguantare qualcosa, e lo scrigno di giada che Chen Jiaxi teneva in mano volò verso di lui.


Vedendo che Meng Hao aveva accettato la sfida, Zhou Dekun fu assalito dalla preoccupazione. Anche Li Yiming sembrava scosso. Chen Jiaxi, invece, dentro di sé sospirò di sollievo. Il suo sguardo gelido si riempì di scherno. Nell'istante in cui il suo avversario aveva accettato, si era convinto che la vittoria sarebbe stata sua.


Aveva acquistato il prezioso elisir medicinale antico da un anziano pittore qualche anno prima. Si era quasi ridotto sul lastrico, e aveva dovuto lavorare alla preparazione di elisir come schiavo, secondo le condizioni del contratto di vendita.


Non aveva usato servirsene con leggerezza: voleva aspettare di essere alla fine della propria vita prima di farlo. O forse l’avrebbe offerto in cambio di qualche tesoro inestimabile.


In effetti, l’aspetto dell’elisir aveva già catturato l’attenzione della Setta del Setaccio Nero. Sembrava che fossero interessati ad acquistarlo.


Meng Hao si impossessò dello scrigno di giada. La sua espressione era seria mentre lo apriva lentamente. Un bagliore rossastro risplendette dall'interno dello scrigno. Lievi suoni di musica celestiale si propagarono, e si poteva vedere l’immagine di un ragazzo. Sembrava danzare contento.


La scena lasciò senza fiato il Patriarca Setaccio Viola e i suoi due compagni. La bella donna balzò in piedi.


L’ammirazione dei discepoli della Setta del Setaccio Nero che stavano assistendo era al culmine. Il loro chiacchiericcio riempì l’aria, e Zhou Dekun impallidì.


“Un antico elisir medicinale in grado di creare immagini illusorie. Questo elisir…è persino circondato da musica celestiale. Che razza di elisir è?”


Anche Li Yiming era assolutamente sbalordito, e non riusciva a staccare gli occhi dalla luce rossa che risplendeva nelle mani di Meng Hao.


Chen Jiaxi sembrava rinato. Era di nuovo allegro, e fece una risata sprezzante in direzione di Meng Hao. Nel vedere lo sguardo concentrato di Meng Hao, sollevò il mento.


“Grande Maestro Fang, con la tua abilità nel Dao dell’alchimia, non dirmi che non sei in grado di riconoscere questo elisir! Ah, lascia perdere. Te lo spiego io. Sai di che elisir si tratta? Il suo nome dovrebbe essere noto a tutti gli alchimisti. È uno dei tre elisir medicinali fondamentali dell’antico Dao dell’alchimia. L’Elisir Primordiale del Riempimento Celeste!”.


I Coltivatori della Setta del Setaccio Nero non sembravano conoscere quel nome. Tuttavia, sentendolo, Lin Yiming scattò in piedi. La sua espressione era incredula mentre osservava il bagliore rosso diffondersi verso il cielo. “Elisir Primordiale… del Riempimento Celeste…”.


Zhou Dekun ansimava e tremava. Fece qualche passo avanti, il respiro irregolare, fissando l’elisir medicinale nelle mani di Meng Hao. Improvvisamente la sua voce risuonò attraverso l’intera piazza della Setta del Setaccio Nero: “Un bagliore rosso, un bambino che danza sulle note di una musica celestiale… questo… questo è senza dubbio uno dei tre grandi elisir antichi! L’Elisir Primordiale del Riempimento Celeste! Secondo le leggende, chiunque consumi questo elisir può ottenere fortuna dal cielo e allungare la propria vita di mille anni!”. Il pubblico fu percorso da un brusio di eccitazione. Un elisir in grado allungare la vita, magari anche solo di sessant'anni, era senza dubbio incredibilmente raro. Il prezzo che la gente sarebbe stata disposta a pagare per averlo non si poteva nemmeno immaginare.


Un elisir perfetto in grado di aumentare l’aspettativa di vita di mille anni era ancora più incredibile!


Lo sguardo del Patriarca Setaccio Viola risplendeva come mai prima. C’era stata soltanto un’altra volta in cui aveva avuto un’espressione simile, cioè quando era stato sul punto di ghermire Massima Irritazione.
Dopotutto, era da parecchio tempo che la sua vita si stava avvicinando alla fine.


Anche l’uomo dal viso rubicondo accanto a lui osservava lo scrigno di giada con occhi pieni di desiderio.
Prese a parlottare tra sé e sé.


Con espressione compiaciuta, Chen Jiaxi si rivolse a Meng Hao: “Elisir Primordiale del Riempimento Celeste. L’aggettivo ‘primordiale’ designa diecimila varianti di piante ed erbe. Per quanto riguarda le parole ‘riempimento’ e ‘celeste’, è come ha appena detto il Grande Maestro Zhou. È in grado di allungare la vita di mille anni!”. Chen Jiaxi aveva riacquistato il controllo di sé. Non era la prima volta che subiva una sconfitta, ma grazie a questo elisir era convinto di avere la vittoria in tasca.


“Grande Maestro Fang, ora è il tuo turno” continuò. “Dimmi la formula dell’Elisir Primordiale del Riempimento Celeste, se ne sei in grado!”. Fissava Meng Hao con cattiveria.


Tutti tacquero, gli sguardi incollati al bagliore rosso che usciva dallo scrigno di giada e sull'elisir che vi era contenuto.


Anche Li Yiming sembrava aver ripreso possesso delle sue facoltà. Respirò profondamente, e i suoi occhi risplendettero. Sapeva che in quel momento non c’erano possibilità di vittoria per Fang Mu.


Zhou Dekun imprecò a bassa voce. Si trattava di un elisir antico, uno dei tre antichi elisir miracolosi. Il nome era solenne, e non esisteva alchimista contemporaneo che ne conoscesse la formula.


Fece un passo indietro. Lanciando uno sguardo infuocato a Chen Jiaxi, disse: “Chen Jiaxi, sei un alchimista dalla tunica scarlatta della Divisione del Mondo degli Elisir. Stratagemmi come questi sono inaccettabili! Persone come noi, persino persone come il tuo Maestro, Gran Maestro Montagna Eterna, non sarebbero mai in grado di riconoscere la formula dell’Elisir Primordiale del Riempimento Celeste. Inoltre, la gara consisteva nel riconoscere elisir preparati da te. Hai forse preparato tu l’Elisir Primordiale del Riempimento Celeste? Nemmeno tu conosci la formula, eppure osi metterla in campo durante la gara?!”.


Chen Jiaxi rise sprezzante. “Il Grande Maestro Fang era d’accordo” ringhiò. “Non puoi dire che sto infrangendo le regole”. Ignorò Zhou Dekun e si rivolse nuovamente a Meng Hao: “Grande Maestro Fang, non sono l’unico ad attendere con ansia la tua risposta. Ci sono altre decine di migliaia di persone che aspettano trepidanti di sentire la formula dell’elisir. Non hai osservato abbastanza l’Elisir Primordiale del Riempimento Celeste?”. Fece un passo avanti e, nel vedere la fronte di Meng Hao così aggrottata, sentì che lo sconforto di poco prima scivolava via. “Se non sei in grado di riconoscerla, non fa niente. Tuttavia, devi tirare fuori tutti gli elisir di prima e restituirmeli immediatamente.


“Fang Mu!” gridò, facendo riecheggiare la propria voce in tutta la piazza, “Sei o non sei in grado di riconoscere la formula dell’elisir?”.


Meng Hao sollevò lentamente il capo. Il suo sguardo si spostò dall'elisir medicinale e si fermò su Chen Jiaxi.
                                        



