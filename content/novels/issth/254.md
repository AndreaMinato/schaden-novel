---
weight: 254
title: Capitolo 254 - Un Tuono Lungo la Pianura
pubDate: 2025-03-17T11:17:34.880Z
tags:
    - issth
---


Questo elisir..."


Il volto di Meng Hao appariva calmo come al solito. Era impossibile capire cosa stesse pensando. La sua voce riecheggiò come se provenisse da profonde acque imperscrutabili, e attirò subito l'attenzione di tutti gli spettatori.


Chiunque, compreso Zhou Dekun, sembrava aver immaginato che Meng Hao avesse già perso. Non sembrava avere la benché minima speranza di ottenere la vittoria. Nemmeno un Signore del Calderone Viola sarebbe stato in grado di identificare la formula di un elisir antico.


"Cosa ne pensi di questo elisir?" interruppe Chen Jiaxi. "Fang Mu, perché spendere tante parole a riguardo? Una sconfitta è una sconfitta! Non c'è bisogno di lottare contro questa cosa!". Fece una risata fredda.


Meng Hao guardò con calma Chen Jiaxi.


Quando iniziò a parlare, le sue parole non furono né affrettate né titubanti. "Lo strato più esterno di questo elisir dimostra che è rimasto seppellito sottoterra per almeno mille anni. La sua aura mortale è densa, ha contaminato anche il contenitore di giada. Tuttavia, l'elisir non è stato danneggiato in alcun modo.


La cosa strana è che lo strato intermedio dell'elisir risulta diverso. Contiene un tempo pari solo a settecento anni. Inoltre, sebbene ad un primo sguardo sembra che alcune delle varianti di piante e mondo vegetale siano state raffinate con l'antica tecnica della non-fusione, in realtà vi sono delle tracce di fuoco di fusione". Mentre Meng Hao parlava, il sorriso freddo di Chen Jiaxi divenne più ampio.


"Lo strato interno dell'elisir", continuò Meng Hao, "è molto strano. Qui ci sono diciassette diverse varianti di piante e mondo vegetale, e nessuna di queste supera i duecento anni! È per questo che mi ci è voluto più tempo per esaminarlo. Non sono sicuro della ragione per cui questo presunto Elisir Primordiale del Riempimento Celeste, che può aumentare la durata della vita di una persona di mille anni, abbia un esterno, una zona intermedia e un centro così tanto diversi!". Non appena smise di parlare, dal pubblico si sollevò del brusio.


"Che cosa significa? Non ditemi che l'elisir è un falso?"


"Come può essere falso? Qualche istante fa c'erano la musica celestiale e i bambini che danzavano. Quelle cose non possono essere false!"


"Non ditemi che Fang Mu sta solo farfugliando cose senza senso?"


Mentre i Coltivatori discutevano della questione, Chen Jiaxi iniziò a ridere fragorosamente. La sua risata fredda e cupa riecheggiò in ogni direzione.


Agitò la manica, e ancora una volta parlò, con la voce che trasudava derisione: "Fang Mu, se solo ammettessi la sconfitta, allora io, Chen Jiaxi, potrei mostrare rispetto nei confronti del tuo status di Signore del Calderone della Divisione Est degli Elisir. Ma invece, ti servi di mezzi ignobili e subdoli per tentare di ottenere la vittoria! Cerchi di screditare questo antico elisir medicinale affermando che sia un falso!? Competere con te mi ha proprio portato a fare una pessima figura! Che spreco!


Non riesco a credere che dalla Divisione Est degli Elisir sia venuto fuori un alchimista come te. Un'assoluta disgrazia! Non mi sorprende che tu abbia dovuto usare l'inganno per diventare un Signore del Calderone. Adesso io, Chen Jiaxi, comprendo appieno l'intera situazione".


Anche nell'espressione di Li Yiming si fece largo la derisione. Il volto di Zhou Dekun era di un rosso vivo. Come alchimista, avrebbe dovuto riconoscere la sconfitta e non avrebbe dovuto mai dimenticare il rispetto verso il Dao dell'alchimia.


Dentro di sé sospirò, e fu sul punto di aprire la bocca nel tentativo di appianare la situazione quando la voce calma di Meng Hao risuonò ancora una volta.


"Quando mai ho detto che l'elisir era un falso?" chiese, con la stessa espressione di sempre. Sembrava essere del tutto ignaro degli sguardi degli spettatori, come anche della noncuranza di Chen Jiaxi.


"Tu, delinquente dalla lingua affilata!" gridò Chen Jiaxi, buttando al vento qualsiasi idea di pietà. "Stai ancora cercando di discutere? Hai appena sottinteso che l'elisir fosse un falso, o sbaglio? Puoi fornire qualche spiegazione al riguardo? Fang Mu, ti è rimasto ancora qualche briciolo di sfrontatezza?"


Tutti i discepoli della Setta del Setaccio Nero ora stavano guardando Meng Hao. I loro volti erano pervasi da strane espressioni. Patriarca Setaccio Viola e gli altri due osservarono in silenzio con le sopracciglia aggrottate.


"Vuoi smetterla di parlare!?" tuonò Meng Hao. Aveva negli occhi una luce brillante che splendeva come un fulmine in una notte buia. Le sue parole riecheggiarono come un tuono lungo la pianura, risuonando con una forza tale che la mente Chen Jiaxi ne venne subito scossa. Senza rendersene conto, indietreggiò di qualche passo, con quel suono che riverberava nelle sue orecchie.


Meng Hao fece un passo in avanti. Iniziò a parlare, usando parole prive di qualsiasi forma di cortesia: "Tu farfugli cose senza senso! Tu inverti ciò che è giusto con ciò che è sbagliato! Non ti sei dimostrato alla mia altezza per il Dao dell'alchimia, e le tue abilità con le piante e il mondo vegetale non possono essere paragonate alle mie. E sei anche parecchio indietro per quanto riguarda la Divinazione Istantanea della Formula. Eppure, osi ancora mostrare i denti e tirare fuori gli artigli davanti a me?!


Io, Fang Mu, ho espresso tre punti poco fa, e nessuno di questi conteneva la parola "falso". Quella parola è venuta da te, cretino presuntuoso! Questa gara è una tua idea. Sconfitta dopo sconfitta è stata rivelata la tua vera faccia, tirapiedi! Mi chiedi se ho ancora la sfrontatezza? Permetti che io faccia una domanda a te? Chi tra i presenti potrebbe portarti ancora rispetto?". La voce di Meng Hao diventava sempre più alta, ogni frase trafiggeva la mente di Chen Jiaxi come una lama affilata. I suoi occhi erano pieni di fiamme di rabbia. Tuttavia, quando Meng Hao si avvicinò a lui, nel suo cuore crebbe la paura, e ancora una volta indietreggiò.


"Sei solo un maestro alchimista con l'abito rosso della Divisione del Mondo degli Elisir. Anche persone superiori a te in ruolo nella Divisione del Mondo degli Elisir non hanno il diritto di accusarmi di continuo di aver usato l'inganno per diventare un Signore del Calderone. Sono diventato Signore del Calderone grazie alla benevolenza di Gran Maestro Montagna Eterna, e all'elisir che io ho creato e lui approvato. Pertanto, rinnegare me equivale a rinnegare Gran Maestro Montagna Eterna, e quindi l'intera Divisione del Mondo degli Elisir!". Meng Hao fece un altro passo in avanti, le sue parole risuonavano con forza attorno a lui con un boato.


"Tali azioni da parte di un membro della Divisione del Mondo degli Elisir non valgono meno di un tradimento nei confronti della tua Setta!"


Il boato delle parole di Meng Hao fece girare la testa a Chen Jiaxi. I suoi occhi erano iniettati di sangue. "Tu...". Il suo corpo cominciò a tremare e sollevò un dito accusatore verso Meng Hao. Di solito era in grado di pronunciare parole taglienti e incisive, ma adesso la sua mente era in preda al caos, e non riusciva nemmeno a parlare.


Le parole di Meng Hao rimbombarono come un tuono: "Nel tentativo di favorire la tua gloria personale, sei addirittura disposto a rinnegare Montagna Eterna e tradire la tua Setta! Sei un essere spregevole, peggio dei maiali o dei cani! Che cosa ti fa credere che tu abbia la faccia tosta di stare davanti a Fang Mu e delirare con tanta arroganza? Che cosa ti dà il coraggio di stare sul mio stesso palco nel momento in cui io sto tenendo una lezione di alchimia?". Meng Hao agitò la manica. Le sue parole andarono a sbattere con violenza sulle orecchie di Chen Jiaxi, portando il suo corpo a tremare e la sua testa girare e oscillare.


"Fang Mu!" gridò con voce stridula.


"Finalmente, discutiamo del tuo elisir medicinale. Il suo strato esterno ha mille anni, quello intermedio settecento, e quello interno pressapoco trecento. Non è un falso. Tuttavia, non è in grado di aggiungere mille anni alla tua vita. Perché? Perché evidentemente questo elisir è un elisir avvelenato! Lo strato esterno è semplicemente un rivestimento, mentre quello intermedio serve a celare il veleno congelato nel centro!


Ma che alchimista furfante devi essere per produrre un elisir del genere? Inoltre, qual è la tua intenzione nel tirarlo fuori? Non dirmi che avevi in mente di venderlo alla vecchia generazione della Setta del Setaccio Nero? Non appena lo si ingerisce, i passaggi del Qi si rigirano e Qi e sangue iniziano a invertire il loro flusso. Nello spazio di tre respiri, si comincia a sanguinare dagli occhi, dal naso e dalla bocca. Entro dieci respiri, gli abiti diventano zuppi di sangue, e si prova un dolore così straziante che si ha il desiderio di essere morto. Trascorso abbastanza tempo affinché bruci un bastoncino di incenso, il sangue si congela e infine si muore!". Meng Hao agitò la mano, rimandando il contenitore di giada e l'elisir rosso verso Chen Jiaxi, che stava lì, con l'aria scompigliata e il corpo che tremava.


Meng Hao sbuffò con freddezza, poi continuò con voce ferma e decisa: "Quella è la risposta di Fang Mu. Se avessi tirato fuori un falso, sarei riuscito a identificarlo senza difficoltà. Ma l'aver tirato fuori un elisir velenoso come questo dimostra quanto tu sia malvagio. Meriti la morte! Non è più necessario che io continui a competere con te!!"


Chen Jiaxi si sentì come se stessero spezzando in due la sua testa. "Questo non è un elisir avvelenato!!" gridò follemente.


"Se è così, allora perché non lo ingerisci?!" disse Meng Hao, con la voce tagliente come una lama e gli occhi che brillavano come fulmini.


"Tu!" delirò Chen Jiaxi. Aveva superato innumerevoli difficoltà per ottenere questo elisir, e aveva effettivamente pianificato di venderlo ad un prezzo esorbitante alla Setta del Setaccio Nero. Tuttavia, le parole che Meng Hao aveva appena pronunciato portarono Patriarca Setaccio Viola e gli altri due a fissarlo in modo sospetto. Anche i discepoli della Setta del Setaccio Nero attorno a loro stavano fissando, con espressioni cupe sul volto.


Li Yiming sentì come se i suoi organi interni fossero sul punto di esplodere. La situazione si era ribaltata troppo velocemente. Poco prima, Chen Jiaxi si trovava chiaramente nella posizione dominante, e poi in un batter d'occhio tutto era stato ribaltato. A Li Yiming ora girava la testa, e non capiva.


Ma non era l'unico. Zhou Dekun osservò senza parlare. Era davvero sicuro che l'elisir fosse reale, e non avrebbe mai immaginato che potesse accadere ciò che era appena successo. Tutto ciò che Meng Hao aveva detto sembrava avere perfettamente senso.


"Tu...tu!!". La testa di Chen Jiaxi girava così velocemente che quasi non riuscì a comprendere cosa stesse succedendo. Era stato messo all'angolo da Meng Hao. Se non avesse ingerito l'elisir, allora tutti avrebbero sospettato di lui.


"Fang Mu!!" urlò.


All'improvviso, gettò l'elisir nella sua bocca. Immediatamente, delle strisce di sangue si snodarono tra i suoi occhi, e sulla sua fronte si rigonfiarono delle vene blu. Sembrava una sorta di demonio infernale. Patriarca Setaccio Viola esitò per un istante quando ciò accadde, ma non fece nulla per interferire.


Anche l'uomo dal volto rosso seduto accanto a lui dentro di sé fu scosso, eppure non fece nulla.


"L'ho ingerito", urlò fissando Meng Hao. "Hai visto. Fang Mu? Ho ingerito l'Elisir Primordiale del Riempimento Celeste!!"


"Uno, due, tre..." disse Meng Hao, con voce bassa. Quando pronunciò la parola "tre", erano trascorsi tre respiri. Il volto di Chen Jiaxi d'un tratto cambiò. Il suo corpo iniziò a tremare e il suo volto si deformò. Liberò un urlo agghiacciante, poi dai suoi occhi, dalla bocca e dal naso iniziò a grondare del sangue.


Subito, tutti i Coltivatori presenti sulla cinquantasettesima montagna della Setta del Setaccio Nero esplosero in un boato. Molti di loro scattarono in piedi con gli occhi carichi di stupore.


La vista di Li Yiming cominciò a oscurarsi, e la sua mente venne pervasa da un ruggito continuo che gli fece quasi perdere conoscenza.


Zhou Dekun sussultò, con il volto pervaso dall'incredulità mentre osservava Chen Jiaxi che stava lì ad urlare miseramente, con il sangue che gli colava dal volto.


Le pupille di Patriarca Setaccio Viola si ridussero, poi vennero pervase dalla rabbia. Accanto a lui, l'uomo dal volto rosso aggrottò la fronte e nei suoi occhi cominciò a farsi largo la disapprovazione.


Meng Hao rimase in piedi sul palco, continuando a contare a bassa voce.


"Quattro, cinque, sei..."


Mentre Meng Hao contava, Chen Jiaxi cadde al suolo, gridando in modo stridulo. Il suo corpo si dimenò e il sangue finì ovunque. I suoi passaggi del Qi si erano rigirati, e si potevano udire degli scricchiolii riecheggiare dal suo corpo. Dalla bocca fuoriuscì una nube di sangue sotto forma di spruzzo che trasformò il suo abito rosso in un vestito di sangue.


Tutto accadde esattamente come lo aveva descritto Meng Hao. Entro poco tempo, sarebbero arrivati i dieci respiri e Chen Jiaxi sarebbe morto. Tuttavia, nel momento in cui Meng Hao pronunciò la parola "nove", il suo corpo guizzò in avanti. La sua mano destra premette contro la parte superiore della testa rantolante di Chen Jiaxi.


Subito le urla di Chen Jiaxi cessarono. Il suo corpo tremava e la sua aura era debole, ma sembrava che il suo viaggio lungo la strada della morte si fosse momentaneamente interrotto. Da quel che sembrava, però, gli erano rimasti pochi istanti prima che la morte lo avrebbe trovato.


"Per il bene di Gran Maestro Montagna Eterna, Fang Mu ti salverà la vita oggi" disse Meng Hao con freddezza. Il suo volto era più calmo che mai. Perciò, nessuno sapeva che in realtà nel suo cuore si stavano sollevando delle ondate di eccitazione indescrivibile.





