---
weight: 264
title: Capitolo 264 - Un Grido Violento Come Un Tuono
pubDate: 2025-03-17T11:17:34.882Z
tags:
    - issth
---


Dopo che Zhou Jie della Setta del Setaccio Nero raggiunse lo stadio della Formazione del Nucleo grazie al Geyser del Dao, un forte vento di tempesta si levò tra i Coltivatori nella fase della Stabilità della Consistenza del Dominio Meridionale.


Spazzò le grandi Sette e Clan, facendo sì che tutti i discepoli allo stadio della Stabilità della Consistenza si precipitassero nella regione occidentale del Dominio Meridionale.


Fu così che nella regione occidentale, che prima era praticamente deserta, si riunirono innumerevoli Prescelti. Ovviamente esplosero dei conflitti e per mesi ci furono innumerevoli battaglie: chi ne usciva vincitore diveniva subito famoso.


Raduni spontanei come questi erano rari nel Dominio Meridionale. Non succedeva spesso che così tanti Prescelti si riunissero in un unico posto e lottassero per ottenere la supremazia.


Era esattamente ciò che stava succedendo in quel momento, a causa dell'apparizione del Geyser del Dao!
Il geyser eruttava una volta al mese, lo spazio per osservarlo meglio era limitato. Per questo era ovvio che sarebbero scoppiate delle lotte.


Dal secondo mese dopo l'apparizione del Geyser del Dao, la Discepola del Conclave della Setta del Setaccio Nero Xu Qing sconfisse il Figlio del Dao del Clan Li, Li Daoyi [1], sconvolgendo l'intera regione occidentale.


Prima della battaglia, erano in pochi a conoscere il nome di Xu Qing. Dopo, divenne un nome famoso.


Durante il quarto mese, Wang Lihai, il Figlio del Dao del Clan Wang che si diceva fosse morto molti anni prima, raggiunse l'illuminazione del Geyser del Dao insieme a Han Shandao [2], uno dei Sette Figli della Setta della Spada Solitaria. Anche se non raggiunsero una svolta, le loro basi di Coltivazioni crebbero significativamente. Secondo le voci, entrambi avevano raggiunto l'illuminazione su una particolare tecnica magica.


Durante il quinto mese, Son Yunshu [3], Figlio del Dao del Clan Song, affrontò in combattimento Chen Fan, un altro dei Sette Figli della Setta della Spada Solitaria. Il combattimento finì in parità, ma grazie ad esso la reputazione di Chen Fan crebbe rapidamente.


Nello stesso mese, Li Shiqi [4], Figlia del Dao del Clan del Demone di Sangue, combatté contro l'eroina Shan Ling [5] della Setta della Spada Solitaria. Le esplosioni della battaglia risuonarono nell'area e il combattimento non finì né con una vittoria né con una sconfitta, ma entrambe raggiunsero l'illuminazione del Geyser del Dao.


Durante il sesto mese, insorsero dei conflitti tra il Figlio del Dao della Setta del Gelo Dorato e Wang Youcai [6], Prescelto della Setta del Demone di Sangue, che culminò in un combattimento nel quale il Figlio del Dao perse il braccio. Il fatto lasciò a bocca aperta tutto il Dominio Meridionale.


Nello stesso mese, anche Wang Tengfei, Prescelto del Clan Wang e fratello minore di Wang Lihai, raggiunse l'illuminazione e un punto di svolta nella sua base di Coltivazione: il grande cerchio della Stabilità della Consistenza. Anche questo causò un certo scalpore.


Osservando la piana in cui si trovava il geyser e raggiungendo il potere dell'illuminazione, si poteva ottenere qualcosa dal nulla, facendo sì che la propria base di Coltivazione crescesse senza usare elisir medicinali. Era un'opportunità incredibile per chiunque si trovasse allo stadio della Stabilità della Consistenza nel Dominio Meridionale.


Grazie al Geyser del Dao, era possibile passare dalla Stabilità della Consistenza alla Formazione del Nucleo. Sarebbe stato ancora più incredibile se qualcuno fosse passato dalla Formazione del Nucleo all'Anima Nascente. Si potevano solo immaginare le lotte che sarebbero scaturite da una cosa del genere.


In un battito di ciglia, la regione occidentale del Dominio Meridionale fu sconvolta dai tumulti. Solo la Setta del Fato Viola non inviò alcun discepolo al Geyser del Dao. Circolavano diverse congetture sul motivo e la maggior parte delle persone pensava che avesse a che vedere con l'incidente delle Terre Nere.


La regione occidentale del Dominio Meridionale fu presto al centro dell'attenzione. Non molto lontano dal Geyser, Meng Hao sedeva a gambe incrociate, meditando.


Ancora una volta il suo corpo era rinsecchito come un cadavere. Però, nel profondo, aveva un'incredibile forza vitale. Il battito del suo cuore risuonò sempre più forte.


Il suo ottavo Pilastro del Dao era circa al novanta per cento. Era giunto al punto critico e aveva consumato circa il settanta o l'ottanta per cento dei suoi elisir medicinali: circa un centinaio di bottiglie vuote erano sparse sul pavimento della Grotta dell'Immortale.


Il tempo passò lentamente e presto furono passate due settimane. Al di fuori della Grotta dell'Immortale, nuvole nere si ammassarono nel cielo e una pioggia leggera iniziò a cadere. La cortina di pioggia rese il mondo confuso alla vista. All'improvviso, la pacifica atmosfera creata dalla pioggia venne spezzata da due fasci di luce prismatica.


Due giovani Coltivatori si avvicinarono, impegnati in un duello magico. Uno apparteneva alla Setta della Spada Solitaria, l'altro alla Setta del Demone di Sangue. I boati causati dalle loro tecniche magiche risuonavano costantemente. Entrambi i Coltivatori erano piuttosto famosi, dato che erano Prescelti delle proprie Sette. Ed ora eccoli lì, nella regione occidentale, impegnati in una lotta rabbiosa.


I boati risuonavano mentre venivano utilizzate diverse tecniche magiche. Si lanciarono l'uno contro l'altro, attaccandosi e scuotendo tutto quello che si trovava nei dintorni. A loro insaputa, si trovavano nei pressi dell'isolata montagna di Meng Hao. Ad una prima occhiata si notava che le loro tecniche magiche stavano scuotendo la montagna.


Risuonò un potente boato e, all'interno della Grotta dell'Immortale, Meng Hao, con il corpo ancora rinsecchito, aprì gli occhi di colpo, lampeggiando come fulmini e carichi di una luce potente e brillante.


Era così scioccante che la montagna stessa iniziò a tremare. Persino la pioggia che cadeva cominciò a vibrare.


Pochi istanti prima i due Coltivatori che combattevano si erano preoccupati solo di loro stessi.
All'improvviso, però, i capelli si rizzarono sul loro capo: avvertirono un'improvvisa sensazione di pericolo e le loro espressioni cambiarono immediatamente. Le loro basi di Coltivazione vennero soppresse, i loro corpi si contorsero e le menti si offuscarono. Si sentirono come se la morte in persona li stesse fissando, facendo battere i cuori all'impazzata.


Le labbra martoriate di Meng Hao si aprirono all'improvviso. Quando iniziò a parlare, la sua voce era debole, ma subito si fece delirante, mentre un ruggito risuonava nel mondo all'interno della Grotta dell'Immortale. Colpì le orecchie dei due Coltivatori con la violenza di un tuono. Divenne il loro mondo, li travolse, come se fosse l'unico suono rimasto.


"LEVATEVI DI TORNO!"
LEVATEVI DI TORNO...
...DI TORNO...
...torno...
...


Il grido risuonò in un'area del raggio di cinque chilometri a partire dalla montagna. Sembrava che la zona fosse diventata un luogo proibito.


Le menti dei due Coltivatori vacillarono e subito tossirono sangue. Le loro basi di Coltivazione erano allo stadio della Stabilità della Consistenza, però a causa della voce che avevano appena udito sembravano così deboli da essere spazzate via in un soffio. Avevano i volti pallidi,  intontiti, distorti da un'espressione di sconvolgimento e panico mentre indietreggiavano a tutta velocità, usando tutta la forza che avevano.
Osarono guardarsi indietro solo quando furono a cinquanta chilometri di distanza.


La pioggia cadde attorno a loro. Pochi istanti prima erano impegnati in un duello all'ultimo sangue, ma al momento nessuno dei due sembrava essere dell'umore adatto per combattere. Si guardarono l'un l'altro e si sentirono come se fossero appena sfuggiti a un disastro.


"Chi... era quello?"


"Tutti gli eroi del Dominio Meridionale sono venuti nella regione occidentale, una moltitudine di Figli del Dao e di Prescelti. Non so chi sia quel tipo, ma è ancora più terrificante della Consorella Anziana Shan Ling e del Confratello Anziano Han Shandao della Setta della Spada Solitaria!"


"Sono d'accordo. Persino affrontare la Sorella Anziana Li non sarebbe così terrificante. Mi sono sentito come un mortale..."


Vedendosi così scossi, si voltarono in silenzio e si allontanarono, in direzioni diverse.


Tre giorni dopo, Meng Hao sedeva nella Grotta dell'Immortale. All'improvviso dal corpo di levò una luce viola, che però non fuoriuscì dalla Grotta sigillata. La luce tinse di viola tutto il mondo della Grotta dell'Immortale.


Il bagliore perdurò per diverse ore, poi lentamente iniziò a sbiadire. Meng Hao rimase seduto: non si muoveva da quasi sei mesi.


Non era più debole e rinsecchito, si era ripreso del tutto. Aveva gli occhi chiusi, ma dentro di lui c'era un esplosivo potere in crescita.


Era immobile, ma guardandolo si aveva la sensazione che si stesse muovendo in un modo che avrebbe scosso il cielo e la terra.


NOTE:


-Li Daoyi è il Figlio del Dao che lottò contro Meng Hao durante il torneo dell’Eredità dell’Immortale di Sangue.


-Il nome di Han Shandao in cinese è 韩山道 hán shān dào – Han è un cognome comune. Shan significa "montagna". Dao significa "via" o "sentiero". Gli stessi caratteri di "Il Dao".
-Song Yunshu è stato presentato quando Meng Hao giunse nel Clan Song.


-Meng Hao lottò contro Li Shiqi subito dopo essere scappato dalla Setta del Setaccio Nero con Massima Irritazione. Inizialmente aveva pensato che lei fosse un uomo.


-Shan Ling è stata presentata nel capitolo 180.


-Wang Youcai faceva parte del gruppo portato da Xu Qing nella Setta dell'Affidabilità.                                



