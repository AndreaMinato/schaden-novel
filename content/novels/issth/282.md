---
weight: 282
title: Capitolo 282 - La Prima Regione
pubDate: 2025-03-17T11:17:34.886Z
tags:
    - issth
---


La scena lasciò tutti a bocca aperta nel mondo esterno.


Molti degli alchimisti della Divisione Est degli Elisir erano increduli. Dal calderone della Terra Celestiale provenivano scoppi tremendi, così intensi che la gigantesca fornace oscillava avanti e indietro. Meng Hao, che era poco distante da lì, improvvisamente si voltò per guardare indietro. Nessuno del mondo esterno sapeva come mai la fornace si stesse comportando così, ma lui sì: i centomila calderoni contenuti in essa stavano cercando di uscire per acciuffarlo.


Con occhi scintillanti, si allontanò di scatto dal calderone e raggiunse l’ultimo sentiero disponibile per salire sulla Montagna Viola dell’Est. Era esausto, ma si spinse in avanti con tutte le forze. In pochi secondi fu sul sentiero e cominciò la scalata. Il percorso alle sue spalle svanì.


Le esplosioni provenienti dalla fornace crebbero di intensità, e gli scoppi riecheggiarono. Meng Hao non era preoccupato. Senza nemmeno voltarsi a guardare, continuò a salire lungo il sentiero.


Tutti nel mondo esterno potevano vedere il calderone che oscillava violentemente avanti e indietro; sembrava sul punto di esplodere in frammenti.


“Mossa astuta, ragazzo”, osservò il Demone degli Elisir con un sorriso enigmatico. Allungò la mano verso l’immagine della terra Celestiale e puntò un dito. Quando questo si spostò verso il basso, un ruggito esplose nel cielo della terra Celestiale, e vi apparve l’immagine di un dito : sembrava occupare tutto il cielo e coprire la terra intera, come una volta estesa su tutta la terra Celestiale. Era incredibilmente grosso e grezzo; l’impronta digitale era chiaramente visibile sul polpastrello. La sua apparizione  sembrò scuotere la Terra Celestiale al pari della volontà del Cielo stesso! Anche i Vice-Patriarchi delle Sette provenienti da fuori erano meravigliati.


Osservavano lo schermo in silenzio mentre la scena si svolgeva nella Terra Celestiale. Il potere che emanava scuoteva cielo e terra, come se avesse avuto il controllo su entrambi. Il dito emetteva lunghi mormorii, come se avesse avuto vita propria. Premette delicatamente sul calderone ai piedi della Montagna Viola dell’Est. In quel preciso istante, l’intero mondo della Terra Celestiale tremò; poi, tutto tornò immobile. La fornace che prima oscillava e tremava sembrava incapace di compiere qualsiasi movimento ora che il dito premeva su di essa.


Il tutto durò circa una decina di secondi. Poi, l’enorme dito scomparve e il calderone tornò a essere fermo.


Sulla Montagna della Comparsa Orientale, tutto taceva. Il Patriarca Setaccio Viola ansimava e il suo cuore batteva forte. Lanciò un’occhiata attonita all'imperturbabile Demone Gran Maestro degli Elisir.


“Secondo le voci,” pensò “l’esperto più potente all'interno della Setta del Fato Viola non è il Patriarca della Divisione del Qi Viola, ma lo stesso Demone Gran Maestro degli Elisir. Si dice anche che la sua base di Coltivazione abbia raggiunto già da anni lo stadio di Recisione dello Spirito. Altrimenti, come avrebbe fatto a vivere più di mille anni?”.


I Vice-Patriarchi delle altre Sette sembravano pensare tutti la stessa cosa. Il Secondo Signore della Spada della Setta della Spada Solitaria chinò leggermente il capo. Era una delle poche persone presenti che sapeva quanto terribile fosse davvero la base di Coltivazione del Demone Gran Maestro degli Elisir.


Il Demone degli Elisir aveva invitato solo quei Vice-Patriarchi alla cerimonia di promozione degli apprendisti perché non voleva fare le cose in grande. Altrimenti, avrebbe invitato i veri Patriarchi di grandi Sette e Clan.


Xu Luo della Setta del Demone di Sangue ansimava leggermente, gli occhi scintillavano di un bagliore vermiglio che si tramutò immediatamente in uno sguardo reverenziale. In silenzio, pensò a quanto la Setta del Demone di Sangue temesse il Demone Gran Maestro degli Elisir. Erano stati loro a mettere in giro gran parte delle voci su di lui, e avevano scoperto un segreto terribile. Sfortunatamente, tale segreto sarebbe rimasto noto soltanto a poche persone.


Zhou Jie della Setta del Setaccio Nero osservava con gli occhi ridotti a fessure. Un bagliore freddo risplendeva nel suo sguardo, concentrato come non mai.


“Sembra in qualche modo famigliare, ha l’aria di essere un vecchio amico…”. Guardando il Demone degli Elisir i suoi occhi brillarono.


Mentre la gente proveniente da fuori era impegnata a osservare con stupore le azioni del Demone Gran Maestro degli Elisir, Meng Hao proseguiva lungo il sentiero sulla Montagna Viola dell’Est. A volte guardava davanti a sé, ma non riusciva a vedere altro che nebbia. Non si vedeva nemmeno la cima della montagna.


Il tempo passava lentamente. Meng Hao si trascinava un gradino dopo l’altro, sentendosi sempre più in apprensione per l’altezza della montagna. A qualsiasi altezza si trovasse, Meng Hao sentiva che in confronto all'altezza complessiva della montagna era come se fosse stato ancora fermo alla base.


Man mano che si alzava, l’aria diventava sempre più rarefatta. Nulla avrebbe potuto mettere in pericolo la sua base di Coltivazione, ma più avanzava, più diventava difficile camminare. In breve tempo cominciò a fare il doppio della fatica rispetto a quando era partito.


Aveva iniziato il cammino in fretta e furia, ed era già esausto. Se si aggiungeva la fatica che aveva fatto con il calderone nero degli elisir, era ovvio che non sarebbe riuscito a camminare in fretta. Ora proseguiva poco alla volta, a passi lenti. Qualche volta si fermava e si guardava intorno. Il paesaggio era rigoglioso e verdeggiante. Tutto intorno cresceva erba, che Meng Hao si fermava occasionalmente a raccogliere.


Dal punto di vista di un osservatore esterno, Meng Hao era già rimasto terribilmente indietro. Tutti gli altri candidati erano molto più avanti di lui.


Ciò si rivelò particolarmente vero nel caso di Ye Feimu, che fu il primo alchimista ad entrare nella prima delle quattro regioni. Appena sopra di lui si stagliava un’immensa parete di roccia coperta di iscrizioni.
Dopo averla esaminata per qualche tempo, Ye Feimu vi si sedette accanto a gambe incrociate.
Dopodiché, tirò fuori un calderone e si mise a preparare un elisir.


Il giorno successivo, l’elisir fu pronto. Tenendolo attentamente con entrambe le mani, egli proseguì oltre la parete.


Non molto tempo dopo, anche Chu Yuyan preparò un elisir, per poi proseguire. Tutti gli altri alchimisti fecero lo stesso, tranne Meng Hao.


I maestri alchimisti della Divisione Est degli Elisir cominciarono a parlare di ciò che stava accadendo.


“Non mi sorprende che Ye Feimu sia in testa alla classifica dei Signori del Calderone. La sua base di Coltivazione è straordinaria, ed è stato il primo a mettere piede nella prima regione. Le sue abilità di riconoscimento e preparazione degli elisir sono tutt'altro che superficiali. Scommetto che sarà lui a vincere”.


“Anche Chu Yuyan sta andando bene. In questa prova per la promozione si tratterà di dover decidere tra i due. Prima puntavo anche su Fang Mu, ma non immaginavo che avrebbe impiegato così tanto tempo a recuperare un calderone. Che peccato”.


“Vero. Se sei lento in partenza, lo sei fino alla fine”.


Coloro che partecipavano alla discussione erano principalmente comuni maestri alchimisti. I Signori del Calderone e i Signori del Calderone Viola continuavano a guardare pensierosi, scegliendo di stare in silenzio.


Pochi giorni più tardi, Meng Hao raggiunse finalmente la prima regione, e vide l’enorme parete. Osservò le iscrizioni e le studiò per un po’, prima di gettare un’occhiata al sentiero che proseguiva verso l’alto.


“Questa è la prima regione. Passata questa parete, il sentiero verso la seconda regione è pervaso da aria velenosa. Bisogna preparare un elisir contro il veleno prima di poterlo percorrere sani e salvi. La difficoltà maggiore sta nel fatto che lungo il percorso ci si troverà di fronte a diversi miasmi, ognuno dei quali richiederà la preparazione di un elisir specifico”. Meng Hao ci pensò su un momento. Alla fine, tirò fuori il calderone nero per gli elisir e lo esaminò. Gli sembrava di non averlo messo a tacere del tutto, perciò decise di riporlo nella sua borsa da trasporto e lasciarlo lì per il momento. Al suo posto, tirò fuori il Calderone delle Diecimila Raffinazioni, lo riempì con alcune piante medicinali e cominciò la preparazione.


Dopo due ore, l’elisir era pronto. Meng Hao lo inghiottì, si guardò intorno ancora una volta, e proseguì oltre la gigantesca parete. Mano a mano che procedeva, il suo corpo veniva avvolto da una nebbia sottile.


I maestri alchimisti cominciarono subito a parlare di ciò che era appena accaduto.


“Il Signore del Calderone Fang Mu ha una considerazione di sé un po’ eccessiva. Ha usato solo due ore per preparare l’elisir. Tra gli altri candidati, quello che ha impiegato meno tempo è stato Ye Feimu, che ci ha messo quattro ore. Il tempo più lungo impiegato è stato un giorno”.


“Come si può paragonare al Signore del Calderone Ye? Egli è Gran Maestro del Calderone degli Elisir. Guarda, è più avanti di tutti gli altri ed è già a metà della prima regione”.


Tutti coloro che guardavano lo schermo potevano vedere cosa stava succedendo, e conoscevano esattamente l’avanzamento di ciascuno.


Persino alcuni Signori del Calderone si scambiavano occhiate; pareva davvero che Meng Hao si stesse comportando in maniera superficiale e poco precisa.


Ovviamente Meng Hao non aveva idea di cosa stessero dicendo, e nemmeno gli interessava saperlo.
Avanzò attraverso il miasma senza fermarsi. La nebbia si faceva più spessa, e aveva anche cambiato colore in grigio scuro.


Tutte le piante e i fiori nei dintorni erano rinsecchiti, sembrava che lo fossero da anni. Un’aura fredda e malinconica pervase l’aria. Camminando, Meng Hao intravedeva occasionalmente centopiedi lunghi quanto un braccio, che zampettavano rapidi nell'erba secca.


Tuttavia, tutti gli insetti velenosi che Meng Hao incontrava sul suo cammino si fermavano, quasi non fossero in grado di fargli nulla. Lo lasciavano semplicemente passare.


Il tempo scorreva lentamente. Durante il viaggio, si fermò qualche volta e usò l’erba secca insieme ad alcuni insetti velenosi per preparare elisir. Lo fece in totale tre volte.


Il numero di insetti velenosi aumentava sempre di più. In breve tempo, cominciarono ad arrivare a frotte.
Ma non appena Meng Hao si avvicinava, cominciavano a tremare o scappavano. Anche la nebbia si apriva per permettere a Meng Hao di passare sul sentiero.


Gli osservatori vedevano chiaramente anche questo, guardavano sbalorditi, con gli occhi spalancati. In breve tempo, sempre più sguardi si posarono sullo schermo di Meng Hao. Non soltanto la Divisione Est degli Elisir, ma anche Coltivatori di altre Sette guardavano attentamente.


“Sta usando gli insetti velenosi per preparare un elisir, ma quale esattamente?”


“Di che elisir si tratta? È incredibilmente efficace!”.


I Coltivatori guardarono la scena sbalorditi, poi diedero un’occhiata agli schermi degli altri candidati, tra cui Ye Feimu e Chu Yuyan. Sembrava che la maggior parte di loro stesse arrivando alla fine della scalinata che faceva parte della prima regione. Molti di loro avevano preparato elisir medicinali in varie occasioni durante il viaggio. Anch'essi avevano preparato elisir per neutralizzare il veleno, ma nessuno si era rivelato così straordinariamente efficace come quello di Meng Hao. Di certo ciò era acceduto perché gli insetti velenosi lungo il sentiero non avevano dato nessun segno di voler evitare Ye Feimu e gli altri.
Invece, nella fretta di uscire dalla traiettoria di Meng Hao, si erano calpestati a vicenda terrorizzati.


Se questo si fosse verificato in qualsiasi altro contesto che non fosse la prova del fuoco della Setta del Fato Viola, molta gente avrebbe cominciato a nutrire sospetti. Ma questa era una prova di promozione a Signore del Calderone Viola, quindi gli osservatori potevano trarre un’unica conclusione: gli elisir preparati da Fang Mu erano fuori dall'ordinario!
                                


                                



