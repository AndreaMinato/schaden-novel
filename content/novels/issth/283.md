---
weight: 2830
title: Capitolo 283 - Ciondolando
pubDate: 2025-03-17T11:17:34.886Z
tags:
    - issth
---


In realtà, anche se Meng Hao non avesse preparato i vari elisir medicinali, il miasma non gli avrebbe comunque provocato alcun danno. Il Giglio della Resurrezione era stato abbattuto, ma le sue proprietà naturali erano ancora presenti dentro di lui, cosa che gli permetteva di sbarazzarsi senza sforzo di qualsiasi veleno. Meng Hao non lo temeva.


Certo, erano passati molti anni dal torneo dell’Eredità dell’Immortale di Sangue, a cui così tanti Coltivatori avevano assistito [1]. Tuttavia, qualsiasi osservatore sarebbe stato in grado di collegare i due avvenimenti. Perciò aveva preparato gli elisir medicinali, per far sembrare che fossero quelli a tener lontano il veleno. In realtà, la loro vera funzione era nascondere la sua aura, che stava influenzando gli insetti velenosi e la nebbia. Quella era senza dubbio una differenza enorme rispetto agli altri candidati.


Non c’era altra scelta se non nascondere l’aura in questo modo. Se non l’avesse fatto, non appena attraversata la nebbia, quest’ultima si sarebbe immediatamente ritratta e poi scomparsa senza lasciare la minima traccia. Anche dopo aver nascosto l’aura, la nebbia continuava a scostarsi al suo passaggio.
Non c’era proprio nulla che potesse fare per far restare ferma la nebbia mentre passava.


Anche gli insetti velenosi, non fosse per il fatto che aveva nascosto l’aura, non osavano avvicinarsi. In effetti, Meng Hao temeva che avrebbe perso il controllo dell’aura e che gli insetti non abbastanza veloci ad allontanarsi sarebbero morti. Se ciò fosse accaduto, avrebbe sicuramente attirato l’attenzione del mondo esterno.


Quindi, il meglio che era riuscito a fare era stato nascondere la propria aura usando gli elisir medicinali, stare estremamente attento a non lasciare che la nebbia si disperdesse completamente, e provare a far assumere un comportamento un po’ più normale agli insetti velenosi. Nonostante tutti questi accorgimenti, aveva comunque causato una certa confusione nel mondo esterno. Fortunatamente, non abbastanza da destare sospetti e collegamenti con il torneo dell’Eredità dell’Immortale di Sangue.


Alcuni giorni dopo, il primo candidato riuscì ad entrare nella seconda regione, e costui era naturalmente Ye Feimu. Dietro di lui veniva Chu Yuyan, e al terzo posto Meng Hao, il nuovo arrivato nel gruppo di testa.


Per quanto riguardava gli altri sette candidati, altri due riuscirono infine a raggiungere la parete di roccia che segnava il confine con la seconda regione. Gli altri cinque erano ancora bloccati sul sentiero con la nebbia velenosa, a preparare elisir procedendo lentamente.


Quando i candidati raggiunsero la grande parete, assistettero tutti alla stessa scena: scie di Qi Viola apparvero e si attorcigliarono attorno ai loro calderoni degli elisir, per poi immergervisi, facendogli cambiare colore. Ciò accadde anche a Meng Hao. La fornace nera per gli elisir sembrava assai contraria a quel che stava accadendo, ma considerando il modo in cui era stata messa a tacere da Meng Hao, non aveva modo di opporre resistenza.


Gli osservatori esterni cominciarono immediatamente a parlare di ciò che stava accadendo.


“Hanno appena passato la prima regione e si può già vedere la differenza…”.


“Sembra che il candidato vincitore sarà uno di questi cinque. Tuttavia, credo che il Signore del Calderone Ye sia ancora in vantaggio”.


All'improvviso risuonò la voce del Signore del Calderone An Zaihal: “La prova del fuoco per la promozione a Signore del Calderone Viola è un esame delle abilità degli alchimisti nel Dao dell’alchimia. Rimanere indietro non significa nulla. L’anno in cui ho fatto la prova, sono rimasto in ultima posizione per le prime due regioni. Tuttavia, ho attraversato con successo la terza regione, quella in cui la maggior parte dei candidati rimangono bloccati. Fareste meglio a osservare come questi dieci alchimisti Prescelti preparano gli elisir, piuttosto che discutere gli avvenimenti come li vedete adesso."


La voce tonante di An Zaihal zittì immediatamente la discussione degli alchimisti presenti, che tacquero e presero ad osservare pensierosi ciò che stava accadendo.


Quello che notarono fu che i cinque alchimisti in ultima posizione erano tutti molto tranquilli. Ognuno di loro preparava gli elisir in maniera diversa, e nessuno aveva ancora fallito.


Il tempo passava lentamente. Meng Hao aveva già speso diverse ore a fissare pensosamente la parete al confine con la seconda regione. Non era l’unico. Sui rispettivi sentieri, anche Ye Feimu e Chu Yuyan fissavano la parete con le sopracciglia aggrottate. Solo dopo aver soddisfatto le condizioni riportate, una fessura si sarebbe aperta nella parete per permettere il passaggio.


Meng Hao mormorava tra sé, seduto a gambe incrociate vicino alla parete. “Prepara elisir medicinali per i quattro grandi stadi della Condensazione del Qi, Stabilità della Consistenza, Formazione del Nucleo e Anima Nascente. Ciascuno deve avere un potere medicinale pari o superiore all'ottanta percento, e deve contenere varianti incluse tra i nove milioni di varianti di piante ed erbe. Se riuscirai a creare il tuo personale e unico elisir medicinale, raggiungerai la perfezione…”. Sul suo viso apparve un’espressione assorta.


Le quattro regioni della prova del fuoco per la promozione a Signore del Calderone Viola contenevano prove pratiche di abilità nel Dao dell’alchimia. Nella prima regione veniva messa alla prova la capacità di preparare elisir al variare delle circostanze esterne. Circostanze diverse richiedevano la preparazione di elisir diversi, ed era perciò richiesta una certa versatilità. Sembrava semplice, ma nella realtà dei fatti, pochi Signori del Calderone erano in grado di fare una cosa del genere.


La seconda regione era ancora più difficile. Metteva alla prova l’abilità di preparare gli elisir fondamentali. Quattro elisir medicinali, uno per ciascuno dei quattro grandi stadi. Il potere medicinale doveva essere mantenuto a livelli alti, ed era necessario avere una significativa padronanza dei dieci milioni di varianti di piante ed erbe.


Questa prova del fuoco era un esame globale, e per quanto riguardava la seconda regione, qualsiasi persona che non fosse stata in cima alla classifica dei Signori del Calderone non sarebbe stata in grado di passarlo. Anche per chi aveva i requisiti, non era una prova facile da superare.


Meng Hao se ne stette seduto a pensare in silenzio per un po’, e lo stesso fecero Chu Yuyan, Ye Feimu e gli altri candidati che erano riusciti a raggiungere la parete della seconda regione.


Non c’erano indicazioni riguardo alle piante medicinali che potevano essere usate; ogni alchimista poteva fare come preferiva. In effetti, a seconda della conoscenza che ciascuno possedeva delle varianti di piante ed erbe, si poteva semplicemente disegnare una pianta medicinale sulla parete e il potere della Terra Celestiale avrebbe generato una replica immaginaria da usare per la preparazione di elisir immaginari. Sebbene si trattasse di repliche immaginarie, erano sorprendentemente realistiche.


“Ci sono due alternative” pensò Chun Yuyan. “Una è la via facile, ossia preparare un elisir già esistente. Dopotutto, gli unici requisiti da soddisfare sono quelli riguardanti il potere medicinale e la padronanza dei dieci milioni di varianti di piante ed erbe.


L’altra via è molto più difficoltosa, e consiste nel creare un nuovo elisir medicinale, creare qualcosa dal nulla… Entrambe le strade possono far progredire verso la vetta più alta. Tuttavia, è chiaro che la strada di un Signore del Calderone Viola è nella seconda via!”. I suoi occhi si riempirono di determinazione. Era un’apprendista del Gran Maestro Demone degli Elisir, perciò per diventare un Signore del Calderone Viola si sarebbe dovuta mettere alla prova.


Ye Feimu senza dubbio la pensava allo stesso modo. Osservava la parete con occhi scintillanti, e uno sguardo di orgoglio e determinazione.


“Se devo preparare qualcosa,” pensò “sarà qualcosa che nessuno ha mai visto prima, un elisir che conterrà tutto me stesso! Dimostrerò che possiedo la forza di volontà di un vero Signore del Calderone Viola!”.


Quasi nello stesso istante, Chen Yuyan e Ye Feimu assunsero un’espressione risoluta, scegliendo entrambi la seconda via.


Quanto agli altri candidati, molti scelsero la via più facile, anche se alcuni tentarono di creare elisir unici.
Ognuno prese la propria decisione basandosi sul proprio Dao dell’alchimia.


Meng Hao guardava la parete pensieroso, sospirando e massaggiandosi il naso. Aveva da poco affrontato un viaggio di quattro giorni senza pause, aveva fatto una gara di forza di volontà con il calderone nero degli elisir, e ora si sentiva esausto. Guardò le indicazioni elencate sulla parete e si rese conto che scegliere la strada della creazione di un elisir medicinale lo avrebbe reso ancora più stanco.


Cominciò a parlottare tra sé e sé: “Preparare un elisir già esistente è decisamente meglio che crearne uno nuovo. La creazione di un nuovo elisir richiede fortuna, profonda conoscenza dell’alchimia e concentrazione assoluta, altrimenti la qualità sarà scarsa… Sì, questa è la soluzione migliore. I miei calcoli sono corretti. Non lascerò che la qualità dei miei elisir ne risenta”. Più ci pensava, più gli sembrava la scelta più sensata. Finalmente tranquillo, si mise a preparare elisir medicinali. Sollevò la mano destra e fece pressione sulla parete, che subito si increspò quasi fosse acqua. Le piante medicinali che popolavano la sua mente apparvero lentamente davanti a lui.


“Un elisir medicinale per lo stadio di Condensazione del Qi. Farò il più semplice, l’Elisir per la Condensazione del Qi”. Agitò una manica e dalla parete emerse una fornace immaginaria, che riempì di piante medicinali una manciata dopo l’altra. Si fermò a pensare ancora un momento, e poi cominciò la preparazione.


Non era passato molto tempo quando Chu Yuyan aprì gli occhi e agitò la bella mano. Apparve un calderone per gli elisir ed ella cominciò a preparare.


Dopo circa cinque minuti, Ye Feimu riaprì gli occhi. Sicuro delle sue abilità, cominciò a preparare l’elisir.


Gli spettatri sulla Montagna della Comparsa Orientale osservavano attentamente lo svolgersi degli eventi. I loro occhi vagavano avanti e indietro dall'uno all'altro dei dieci schermi, compreso quello di Meng Hao, che era appunto il decimo.


Ovviamente l’attenzione era puntata soprattutto su Ye Feimu e Chu Yuyan, che avevano dato prova di abilità straordinarie nella prima regione. E di certo in molti osservavano Meng Hao, dal momento che anch'egli aveva attirato l’attenzione con la sua prova.


Tuttavia, Meng Hao aveva scelto la strada più facile per la preparazione degli elisir. In quel momento stava preparando un Elisir per la Condensazione del Qi; non era il solo. In totale sette candidati erano impegnati nella stessa operazione.


Il pubblico riusciva a leggere le indicazioni sulla parete, perciò cominciò a discuterne a bassa voce. Era relativamente semplice capire in che cosa consistesse questa parte della prova.


“E così Fang Mu sta preparando un Elisir per la Condensazione del Qi… Sembra che in questa seconda regione egli stia rimanendo sempre più indietro rispetto a Chu Yuyan e Ye Feimu”.


“Ho sentito parlare del Signore del Calderone Ye Feimu già molto tempo fa. Le sue abilità nel Dao dell’alchimia sono al culmine. A quanto vedo, non sta preparando un elisir medicinale ordinario. Che stia lavorando a una sua creazione?”.


Lin Hailong accennò un sorriso voltandosi verso An Zaihai, e disse: “È molto probabile che anche Chun Yuyan stia creando un nuovo elisir medicinale… Il fatto che abbiano anche solo il coraggio di tentare è degno di lode”.


An Zaihai annuì appena. La sua espressione era calma mentre osservava i dieci schermi. Quando guardò Meng Hao e si accorse di quello che egli stava preparando, ne rimase un po’ divertito. Senza dubbio Meng Hao aveva capito che creare un nuovo elisir gli avrebbe permesso di passare con sicurezza questo punto critico, ma aveva preferito risparmiare tempo ed energie.


Il tempo scorreva, e in un batter d’occhio tre giorni se n’erano andati. Meng Hao aveva prodotto un Elisir per la Condensazione del Qi con un potere medicinale pari all'ottanta percento, e anche un Elisir del Culmine della Stabilità della Consistenza di qualità simile. Adesso stava lavorando a un elisir per lo stadio di Formazione del Nucleo, ossia un Elisir per la Spiritualizzazione.


Considerando la sua base di Coltivazione, Meng Hao avrebbe avuto difficoltà a preparare un elisir di quel tipo prima di allora. Tuttavia, ora che aveva dieci Pilastri del Dao e si trovava nel grande cerchio della Stabilità della Consistenza, preparare un comune Elisir per la Spiritualizzazione richiedeva un certo impegno, ma non era molto difficile. In effetti, mentre preparava gli elisir, si stava anche riposando.
Adesso che era sulla Montagna Viola d’Oriente da qualche giorno, sentiva di aver recuperato un po’ delle sue energie. Non era più esausto, e riusciva a preparare elisir un po’ più velocemente di prima.


Tuttavia, il suo Elisir per la Spiritualizzazione fu pronto nello stesso istante del nuovo elisir per lo stadio di Condensazione del Qi di Chu Yuyan. Un bagliore accecante si levò dall'elisir della ragazza; si vedeva subito che non era un elisir comune. Attirò subito l’attenzione degli osservatori esterni.


Nello stesso istante, fu pronto anche l’elisir di Ye Feimu. Era avvolto da una luce di quattro colori, un po’ più luminosa di quella che proveniva dall'elisir di Chu Yuyan. Gli spettatori si ritrovarono improvvisamente senza fiato per lo stupore.


Invece, dal canto suo, Meng Hao non aveva prodotto nulla di straordinario. Come la maggior parte degli altri candidati, aveva scelto di preparare elisir già noti. Inoltre, con questo atteggiamento, dava l’impressione di stare ciondolando. Era l’opposto della voglia di fare che trasmettevano Chu Yuyan e Ye Feimu.


In effetti, la netta differenza rispetto a loro faceva sembrare Meng Hao ancora più insignificante.


Una sola persona sulla Montagna della Comparsa Orientale sembrava pensarla diversamente: il Gran Maestro Demone degli Elisir. Guardò di sfuggita lo schermo di Meng Hao, e l’ombra impercettibile di un sorriso gli si dipinse sul volto.


NOTE:


Il torneo dell'Eredità dell'Immortale di Sangue è un arco narrativo piuttosto lungo. La matrice velenosa si trova nel capitolo 125.
                                



