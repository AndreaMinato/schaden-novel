---
weight: 2870
title: Capitolo 287 - Creare Qualcosa dal Nulla
pubDate: 2025-03-17T11:17:34.887Z
tags:
    - issth
---


Trascorse un istante, c'erano ancora nove gradini di pietra. Non uno di più, non uno di meno.


Nonostante questo, nessuno fece alcun commento. Questo perché... Meng Hao aprì la mano e l'elisir medicinale trasparente al suo interno fluttuò fino a librarsi davanti a lui. Poi... si rivelarono nove luci colorate brillanti. La luce provenne dall'elisir, la quale lentamente assunse le sembianze del Rampicante Perlaceo dei Nove Tesori!


La pianta era ben distinta e realistica, catturò l'attenzione di tutti. Shock, meraviglia e incredulità pervasero le menti di tutte le persone fino a renderle del tutto assenti.


La voce di An Zaihai ruppe il silenzio. "Questo è... creare qualcosa dal nulla!!". Ansimava quando si alzò ancora una volta in piedi. In precedenza, aveva immaginato che sarebbe potuto accadere qualcosa di simile, ma vederlo con i suoi occhi gli fece girare la testa e tremare il cuore.


Di solito non avrebbe mai fatto uno scatto simile. Era un alchimista, e la ricerca ostinata era parte del Dao dell'alchimia. Era quel tipo di eccentrico che non avrebbe mai rivelato le sue emozioni, indipendentemente dal fatto che fosse felice o adirato. Ma in questo caso, i suoi sentimenti presero il sopravvento.


"Un grande Dao dell'alchimia. Il ritorno alla semplicità della natura! Creare qualcosa dal nulla!!". Mentre la voce di An Zaihai risuonava, tutti osservarono lo schermo quando Meng Hao sollevò il piede per posarlo sul primo gradino. Camminò lentamente lungo i nove gradini, poi alzò il piede nel nulla. Quando questo si abbassò, comparve un decimo gradino. Continuò a camminare. Nel farlo, sotto ai suoi piedi comparvero sempre più gradini.


Il numero limite era stato già superato; questo era un regno ben superiore a quello di Ye Feimu. La maggior parte delle persone non riusciva nemmeno a comprendere un regno simile; tuttavia, gli otto Signori del Calderone Viola lo compresero!


Con il cuore che tremava e la testa che girava, Lin Hailong fu il secondo ad alzarsi in piedi. Con un sussulto, disse: "Questo... questo è.. Fang Mu non si è limitato a creare un elisir, ha creato un seme! Un seme del Rampicante Perlaceo dei Nove Tesori!!". I suoi occhi furono pervasi dallo shock. "Non è possibile... Ha preso un modello illusorio basato sul Dao dell'alchimia e ha creato un seme reale!!


"Se questo seme verrà piantato, ci sono alte probabilità che nel giro di qualche anno crescerà un Rampicante Perlaceo dei Nove Tesori. Ma... ma... gli ingredienti usati da lui erano tutti illusori, non reali! Questo regno... sta creando qualcosa dal nulla!".


Quando An Zaihai e Lin Hailong finirono di parlare, calò il silenzio. I maestri alchimisti stavano seduti ai loro posti senza proferire parola. I Signori del Calderone stavano respirando in modo affannoso. Tutte le persone che in precedenza avevano riso di lui, ora sentivano la testa girare come se fossero stati presi a schiaffi da un'enorme mano invisibile. Lo schiaffo aveva sia schiarito che fatto girare la loro testa.


Trascorso lo spazio di qualche respiro, cominciò un'incredibile confusione.


"Creare qualcosa dal nulla? Fang Mu è stato in grado di prendere qualcosa che non esisteva e di usarlo per creare qualcosa di reale? Quale livello di abilità nel Dao dell'alchimia rappresenta tutto questo? È..."


"È ancora Ye Feimu il più forte? O questo Fang Mu è superiore...?"


Le persone provenienti dalle Sette ospiti non riuscivano a comprendere cosa stesse succedendo. L'unica cosa evidente era lo stupore presente sui volti dei Signori del Calderone Viola.


Tra loro, solo Ye Yuntian aveva uno sguardo cupo sul volto. Aggrottò la fronte quando guardò lo schermo di Meng Hao.


Un elisir medicinale straordinario!


I discepoli provenienti dalle Sette ospiti erano sconvolti dalla scena che si stava svolgendo davanti a loro. In tutta onestà, erano rimasti scioccati più e più volte dal momento in cui questa prova del fuoco era iniziata. Tuttavia, quel momento era il più scioccante in assoluto!


Creare qualcosa dal nulla. Creare elisir in una Terra Celeste. Perfezionare le regole dell'alchimia. Trasformare un Rampicante Perlaceo dei Nove Tesori illusorio in un seme reale che possa essere piantato. Questo insieme di cose aveva fatto sì che delle ondate di shock si diffusero nelle loro menti.


Al momento, si erano dimenticati di Chu Yuyan e Ye Feimu. Tutti gli occhi erano incollati a Meng Hao. Era il centro dell'attenzione di tutti i presenti.


Ciccio ansimava. Gli occhi di Han Bei brillarono con una luce strana quando guardò Meng Hao. Li Shiqi aveva sul volto un'espressione affascinata. Lei stessa non avrebbe mai immaginato che Alchimista Fang Mu potesse creare un elisir simile.


Chen Fan non aveva mai provato particolare interesse per l'Alchimia. Ma rimase a guardare sorpreso, a bocca aperta, nel cuore l'ammirazione nei confronti di Fang Mu crebbe.


Patriarca Setaccio Viola della Setta del Setaccio Nero rise. "A partire da oggi, il nome di Alchimista Fang Mu sarà conosciuto da ogni persona nel Dominio Meridionale".


I Vice-Patriarchi degli altri Clan risero e dissero delle frasi simili. Quando le loro parole arrivarono alle orecchie di Ye Yuntian, il suo volto assunse un'espressione orribile, e inconsciamente rivolse lo sguardo al suo Maestro, Demone degli Elisir. Il volto di Demone degli Elisir era impassibile, il che fece tirare un sospiro di sollievo a Ye Yuntian.


Voltando il capo per guardare gli altri Signori del Calderone Viola disse: "A meno che Maestro non faccia una scelta specifica, allora tutti avranno una possibilità. Fang Mu potrebbe anche avere abilità uniche nella creazione di elisir, ma... il corso degli eventi è chiaramente a favore di Feimu come prossimo Signore del Calderone Viola!". Rivolse degli sguardi eloquenti a coloro ai quali era più vicino tra i Signori del Calderone Viola. Dopo questo si sentì più calmo, e quando tornò a guardare lo schermo di Meng Hao, sul volto aveva la stessa espressione di sempre. Il suo cuore, però, era pervaso da rancore e da una risata gelida.


Meng Hao non aveva modo di sapere cosa stesse accadendo nel mondo esterno. Tuttavia, dal momento in cui aveva iniziato a creare l'elisir, aveva deciso che avrebbe fatto qualcosa di eclatante. Stava camminando lungo il sentiero di montagna. Davanti a lui c'era il nulla, ma ad ogni passo che faceva, comparivano sempre più gradini per sostenerlo.


Il tempo scorreva. Il brusio della conversazione pervase il mondo esterno quando Meng Hao posò il piede sull'ultimo gradino di pietra della terza regione. Non era certo del numero totale di gradini che aveva percorso. Se ci avesse pensato, probabilmente sarebbe stato un numero maggiore di diecimila.


In realtà a Meng Hao non interessava un numero specifico; non era importante.


"Chi era...?" pensò Chu Yuyan, con il respiro affannoso. Non era ancora sicura di chi avesse provocato l'impressionate scena di qualche istante prima. Chiunque fosse, quella persona si trovava su un sentiero diverso. A meno che non si trovassero sulla cima della montagna, sarebbe stato molto difficile vedere qualcosa. Al momento, la prima persona che le venne in mente, ancora una volta, fu Ye Feimu.


Ma poi, esitò. D'un tratto non era più così sicura. Qualcosa dentro di lei le stava dicendo che probabilmente non si trattava di Ye Feimu. Eppure dal suo punto di vista, escluso Ye Feimu, nessun altro dei canditati avrebbe potuto fare una cosa simile, lei compresa.


Mentre pensava, i suoi occhi furono pervasi dalla determinazione. Si voltò e proseguì.


Il più combattuto in assoluto era proprio Ye Feimu. Rimase in silenzio sui gradini di pietra a riflettere per un lungo periodo di tempo.


"Chi era? Quale elisir ha creato...? Io ho creato un solo elisir medicinale, il culmine! Non riesco a credere che le decisioni di qualcun altro riguardo al Dao dell'alchimia possano superare le mie. Nella terza regione, io ho prodotto senza dubbio il maggior numero di gradini con la minor quantità di elisir medicinali! Ne ho creato solo uno! Questa persona non può avermi superato!". L'orgoglio di Ye Feimu gli provocò una fitta al cuore, che però svanì in fretta. "Io devo essere al primo posto!"


Con gli occhi splendenti, procedette in avanti, affrettandosi per giungere alla fine della terza regione. A dire il vero, durante la fase preparatoria alla partecipazione a questa prova del fuoco, il Signore del Calderone Ye Yuntian aveva violato il protocollo della Setta raccontandogli in segreto i dettagli della sua esperienza nella prova del fuoco per la promozione.


Ad esempio, Ye Feimu sapeva che alla fine della terza regione sarebbe stato possibile vedere chi aveva superato la regione, quale tecnica aveva usato per farlo e quale posizione gli era stata assegnata da Terra Immortale.


Con gli occhi pervasi dall'ostinazione, Ye Feimu si affrettò, ansimando.


Oltre a Chu Yuyan e Ye Feimu, c'erano anche l'anziano e l'uomo di mezza età. Anche loro stavano proseguendo.


Il tempo scorreva. La prima persona a raggiungere la fine della terza regione fu Chu Yuyan. Fece un salto oltre il vuoto creato dagli ultimi gradini mancanti. Poi, il suo corpo fu percorso da un fremito. Aveva appena visto il masso che segnava l'inizio della quarta regione. Il primo elemento a catturare il suo sguardo non fu la richiesta per la creazione di un elisir, ma piuttosto, la classifica delle regioni precedenti, che fluttuava nell'aria davanti al masso.


Al terzo posto c'era il suo nome, Chu Yuyan. Accanto, vi era il numero 9.999!


Fece un respiro profondo, poi guardò verso il secondo posto. Era il nome di Ye Feimu, e il numero era 10.000.


"Diecimila... Merita davvero di essere chiamato Gran Maestro del Calderone degli Elisir. Diecimila gradini indicano la perfezione nella terza regione. Tuttavia... com'è possibile che sia arrivato solo secondo...". Fissò il nome per un istante e il suo cuore iniziò a battere all'impazzata. Lentamente, il suo sguardo si spostò in alto, fino a quando non vide la voce che indicava il primo posto. Un boato pervase la sua testa all'istante, e i suoi occhi brillarono per l'incredulità.


"Come può mai essere lui...?". D'un tratto si sentì di malumore. Dal masso stava sgorgando un'enorme quantità di Qi Viola, ma lei non se ne rese conto. Tutto quello che riusciva a fare era fissare la classifica.


"Fang Mu!" borbottò Ye Feimu, e il suo corpo ebbe un debole fremito. Gli occhi furono pervasi dall'incredulità e, ancor di più, dalla vergogna. Se fosse stata Chu Yuyan a batterlo, lo avrebbe potuto accettare. Invece si trattava di una persona che lui disprezzava. Inoltre, quella persona lo aveva superato nella terza regione.


Per quanto gli riguardava, si trattava di un'umiliazione totale. In realtà, dal momento in cui Fang Mu era stato promosso a Signore del Calderone, aveva sollevato il disappunto degli altri Signori del Calderone. E in particolare di Ye Feimu. Provava solo disprezzo per il modo in cui Fang Mu aveva ricevuto la promozione.


In seguito, il corpo di Ye Feimu tremò e cominciò a diffondere la rabbia. Questo perché aveva appena letto il numero che seguiva il nome di Fang Mu. 10.


"Dieci gradini di pietra... Dieci gradini di pietra...? Io ho creato una serie perfetta di diecimila gradini di pietra! Come può un'insignificante decina di gradini di pietra essere paragonabile! Ma quale elisir ha creato questo Fang Mu?". Ye Feimu non si sarebbe spinto fino a mettere in dubbio la correttezza della prova del fuoco, ma dentro di sé non riusciva proprio ad accettarlo.


A questo punto tutto era più chiaro, aveva compreso per chi fosse apparso l'Elisir della Tribolazione.


Dal masso si riversò il Qi Viola, ma Ye Feimu percepì una sensazione di ironia. Nei suoi occhi si diffuse una luce gelida.


Meng Hao si trovò davanti al masso della quarta regione, guardò la classifica. Sollevò la mano destra, facendo così disperdere l'immagine. Si riversò un'enorme quantità di Qi Viola, al massimo della densità. Coloro che stavano osservando dal mondo esterno riuscirono a vedere senza difficoltà la portata infinita del Qi Viola, e quanto questa superasse quella di Chu Yuyan e Ye Feimu.


Trascorsero diverse ore, durante le quali questo divenne sempre più chiaro per gli spettatori.


Il calderone per elisir nero di Meng Hao assorbì il Qi Viola, e nel farlo, il suo colore mutò poco a poco. Adesso non era più di un nero intenso, ma aveva delle sfumature viola.


Circa un'ora dopo, il Qi Viola scomparve. Gradualmente comparvero delle parole sul masso, che svelavano le richieste per la regione finale.


Diventare un apprendista!


Nel vedere queste parole la visuale di Meng Hao d'un tratto divenne offuscata e si contorse. La montagna davanti a lui non era più una montagna. Il cielo sopra di lui... non era più lo stesso cielo!
                                


                                



