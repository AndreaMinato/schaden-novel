---
weight: 292
title: Capitolo 292 - Fang Mu Gran Maestro del Calderone degli Elisir
pubDate: 2025-03-17T11:17:34.888Z
tags:
    - issth
---


Più di mille elisir medicinali piroettarono e si unirono per formare un calderone. La stanza si riempì di aroma medicinale. Tutti presero a respirare affannosamente, scioccati alla vista dell’enorme calderone.
Tutto era silenzioso.


Lin Hallong scattò in piedi e fissò Meng Hao, gli occhi che brillavano di una luce mai vista prima.


Accanto a lui, An Zaihai, che conosceva già l’identità del Gran Maestro degli Elisir, non poté fare a meno di lasciarsi prendere dallo stupore nel vedere il calderone formato da elisir antichi al novanta percento.


Gli altri Signori del Calderone Viola erano senza parole. Una quantità così grande di elisir antichi tutti marchiati con un simbolo del calderone indicavano chiaramente l’identità di Meng Hao. Nessuno avrebbe potuto essere così stupido da negare che egli fosse il Gran Maestro del Calderone degli Elisir. Altrimenti, come avrebbe potuto possedere un così gran numero di elisir antichi al novanta percento? Se non era lui il Gran Maestro del Calderone degli Elisir, come avrebbe potuto creare qualcosa dal nulla nella terza regione?


Ripensando a tutto ciò che era accaduto e poi trovandosi davanti al calderone degli elisir che fluttuava a mezz'aria, tutti potevano capire che il famoso Gran Maestro del Calderone degli Elisir fosse nientemeno che Fang Mu.


Il viso di Ye Yuntian era esangue mentre egli arretrava di qualche passo, ansimando. Il suo sguardo trasudava incredulità. Sapeva che il Gran Maestro del Calderone degli Elisir non era Ye Feimu, ma nemmeno nelle sue ipotesi più azzardate avrebbe mai pensato che Fang Mu potesse essere il proprietario di una tale identità misteriosa. In effetti, aveva fatto altre ipotesi al riguardo, e aveva tratto le sue conclusioni. Ma adesso tutto era stato ribaltato. Ye Yuntian fu sopraffatto dalla confusione.


Il titolo di Gran Maestro del Calderone degli elisir aveva una così grande risonanza all'interno del Dominio Meridionale che era stato incluso tra i tre Grandi Maestri. In effetti, si credeva davvero che il Grande Maestro del Calderone degli elisir fosse il quarto tra i Grandi Maestri del Dominio Sud. La scoperta di una simile identità fu come uno schiaffo in piena faccia per Ye Yuntian, uno schiaffo bruciante, che gli diede le vertigini.


Ripensò a quello che aveva appena detto e alla domanda che Meng Hao gli aveva fatto riguardo ai titoli.
Ora le parole che aveva pronunciato lo stavano facendo arrossire ancora di più. Si vergognava così tanto che avrebbe voluto strisciare in un buco.


Se il Grande Maestro del Calderone degli Elisir non era sufficientemente qualificato per essere un Signore del Calderone Viola, allora chi altri poteva esserlo? E gli attuali otto Signori del Calderone Viola erano qualificati?


Ye Feimu cominciò a tremare e dal suo volto defluì ogni traccia di sangue. Era pallido come la morte mentre fissava senza parole Meng Hao e il calderone che fluttuava a mezz'aria. La sua mente era completamente vuota, come se avesse perduto l’abilità di pensare. Aveva saputo fin dall'inizio di non essere lui il misterioso Gran Maestro del Calderone degli Elisir. Quando sempre più persone avevano cominciato a fare ipotesi sul suo conto, si era sentito in dovere di dire la verità, ma alla fine aveva mantenuto il silenzio. Aveva bisogno di quella identità per poter più facilmente diventare un Signore del Calderone Viola. Perciò, quando Chu Yuyan gli aveva fatto domande in proposito, lui non aveva detto niente, dando così un tacito assenso. In verità nel suo cuore covava una profonda ammirazione per il Gran Maestro del Calderone degli Elisir. Per questo motivo, si era sempre sentito molto combattuto sulla questione. Adesso fu assolutamente sorpreso di apprendere che il Gran Maestro del Calderone degli Elisir fosse Fang Mu, e non seppe più cosa pensare.


Chu Yuyan tremava e le girava la testa. Questo risvolto era semplicemente impossibile per lei da accettare. L’immagine che aveva del Gran Maestro del Calderone degli Elisir e quella di Fang Mu non avevano mai coinciso nemmeno per un momento nella sua mente. In realtà, era convinta che il Gran Maestro del Calderone degli Elisir fosse Ye Feimu.


Ma ora, nel vedere il calderone di elisir medicinali e la tranquillità di Meng Hao, nel sentire l’eco delle parole che risuonava nella sua mente, fu colta dal dubbio e dall'incredulità. Non riusciva a capacitarsi di come lo stesso Fang Mu, che aveva incontrato anni prima e che l’aveva fatta innervosire fin dal primo giorno, fosse davvero il Grande Maestro del Calderone degli Elisir, persona per la quale ella nutriva una così grande stima. Chu Yuyan non riusciva ad accettarlo; riusciva solo a fissare la scena, imbarazzata.


L’espressione di tutti i Signori del Calderone, che si erano espressi a favore di Ye Feimu, cambiò immediatamente, riempiendosi di incredulità. Il Grande Maestro del Calderone degli Elisir era molto più importante dell’ordinario legame che avevano con Ye Feimu. Supportare Ye Feimu non aveva paragoni rispetto al supporto per il Gran Maestro del Calderone degli Elisir. Quest’ultimo occupava un posto d’onore simile a quello del Demone degli Elisir.


Di conseguenza, anche se si erano inizialmente espressi a favore di Ye Feimu, le cose erano cambiate in un attimo. Ora che l’identità di Fang Mu era stata rivelata, le sue parole riecheggiavano nell'aria come un rombo di tuono, che risuonava nelle menti dei Signori del Calderone come un’esplosione.


Tutti i Signori del Calderone guardavano senza parole, respirando affannosamente, i visi pieni di autentico stupore. Nessuno parlava, ma le loro menti erano tutte attraversate da pensieri simili.


“Quindi il Signore del Calderone Fang Mu è il vero Gran Maestro del Calderone degli Elisir…”.


“Ci sono così tanti elisir medicinali antichi al novanta percento. Solo il Gran Maestro del Calderone degli Elisir potrebbe produrne così tanti. E Fang Mu lo è davvero!”.


Anche i Coltivatori delle altre Sette, oltre ai membri della Divisione Est degli Elisir, avevano espressioni incredule.


Il Patriarca Setaccio Viola dalla Setta del Setaccio Nero era scioccato. Improvvisamente pensò a quando Fang Mu aveva preparato elisir per loro nella setta e improvvisamente si rese conto del perché si fossero rivelate così efficaci. Fang Mu non era un semplice Signore del Calderone… egli era il Gran Maestro del Calderone degli Elisir!


La bocca sottile di Han Bei era completamente spalancata, come se non riuscisse a respirare.


Fissava Meng Hao privo di espressione; la reputazione del Gran Maestro del Calderone degli Elisir era semplicemente troppo grande, ne aveva sentito parlare milioni di volte, e adesso si scopriva che il Gran Maestro del Calderone degli Elisir era proprio lui!


Ciccio ansimava, e la sua espressione era di più totale ammirazione.


Chen Fan, Li Daoyi e Li Shiqi, così come gli altri discepoli delle Sette in visita, si limitavano a guardare, scioccati dalla rivelazione dell’identità di Fang Mu.


Anche i vice-Patriarchi osservavano pensierosi, sui loro volti aleggiava una strana espressione. Potevano ben immaginarsi come nei giorni successivi il nome del Grande Maestro del Calderone degli Elisir si sarebbe diffuso per tutto il Dominio Meridionale. Quando ciò fosse accaduto, Fang Mu sarebbe stato illustre quanto il sole che splende nel cielo.


“Signore del Calderone Viola Ye” disse Meng Hao freddamente, fissando dritto negli occhi il pallido Ye Yuntian, “Il mio rango è abbastanza alto?”.


Ye Yuntian voleva dire qualcosa, ma al pensiero di dover rivolgersi al Gran Maestro del Calderone degli Elisir le parole gli rimasero bloccate in gola. Come poteva avere la faccia tosta di dire qualcosa?


“Mi esprimo a favore del Signore del Calderone Fang Mu!” esclamò improvvisamente An Zaihai. Accanto a lui, Lin Hailong ripeté le stesse parole senza esitare. Poi fu il turno della donna di mezza età. Poi, tutti i Signori del Calderone Viola che avevano inizialmente supportato Ye Feimu sospirarono e si espressero a favore di Fang Mu.


Dopo di loro venivano i Signori del Calderone. Più o meno il novanta percento dei quasi cento Signori del Calderone fece eco.


“Supporto il Gran Maestro del Calderone degli Elisir!”


“Supporto il Signore del Calderone Fang Mu!”


Le loro voci risuonarono una dopo l’altra, dando origine a una cacofonia che riempì l’aria.
                                
                        

