---
weight: 2950
title: Capitolo 295 - Il Marchio Verde
pubDate: 2025-03-17T11:17:34.888Z
tags:
    - issth
---


Più si diffondeva la notizia del cadavere dell’Immortale, più la Setta del Fato Viola si faceva interessata. I primi a essere inviati furono i Prescelti della Divisione del Qi Viola, insieme a un Anziano della Setta. Più o meno nello stesso periodo anche le altre Sette e Clan inviarono qualcuno a controllare.


Sempre più Coltivatori del Dominio Meridionale si radunavano nella regione della Grotta della Rinascita, sperando di ottenere un po’ di fortuna.


Gli importantissimi eventi nel Dominio Meridionale attirarono anche l’attenzione di coloro che vivevano nel Deserto Occidentale. In realtà, anni prima quando il corpo era appena caduto dal cielo, i Coltivatori del Deserto Occidentale erano arrivati per investigare e a causa delle nuove notizie erano ritornati in massa.


Anche nelle terre orientali si capì che era un momento importante e vennero inviati dei Coltivatori.


Alla fine i Coltivatori riuniti attorno al corpo nelle prossimità della grotta della Rinascita scoprirono qualcosa di bizzarro. La base di Coltivazione di qualunque Coltivatore allo stadio dell’Anima Nascente che si avvicinava al corpo veniva gravemente soppressa. Continuando ad avvicinarsi veniva repressa fino allo stadio della Formazione del Nucleo.


Dall'altra parte, i Coltivatori allo stadio della Formazione del Nucleo non incontravano ostacoli.


Ancora più strano era che ogni Coltivatore che toccava il corpo, simile a una piccola montagna, spariva immediatamente, teletrasportato lontano. La maggior parte veniva teletrasportato di nuovo nella zona pochi momenti dopo.


Quando raccontavano ciò che era loro successo, ognuno riportava una versione diversa.


Uno aveva visto un fiume, un altro una serie di edifici, palazzi e templi. Uno scorse preziosi tesori, ma non fu un in grado di prenderli. Un altro disse di aver visto Elisir Celestiali, un altro ancora formule di elisir incise su pareti di pietra. Ancora più inverosimile era la versione di chi affermava di aver visto un campo di battaglia, al centro del quale c’era un sarcofago!


Raccontando ciò che avevano visto, tutti dicevano qualcosa di diverso.


Tutto ciò rese il corpo dell’Immortale ancora più fantastico, attirando sempre più gente che venne a investigare.


In pochi mesi la Setta del Fato Viola aveva già inviato cinque gruppi. Dal quarto in poi non furono più solo Coltivatori della Divisone del Qi Viola, ma anche alchimisti della Divisione Est degli Elisir.


Questo perché il Coltivatore che aveva visto le formule degli elisir altri non era che un discepolo della Divisione del Qi Viola. Dopo che era ritornato e aveva raccontato la sua storia, la Divisione Est degli elisir ci aveva messo solo pochi giorni per includere alcuni alchimisti nel quarto gruppo.


A capo del gruppo c’erano Ye Feimu, An Zaihai e Ye Yuntian.


Tre Signori del Calderone Viola erano usciti insieme agli esperti della Divisione del Qi Viola. Era la quarta ondata che entrava nella zona in cui si trovava il corpo dell’Immortale.


Passò un mese e successero cose ancora più strane. Le varie Sette e Clan continuarono a inviare gente, arrivarono persino eccentrici al livello di Patriarca.


Fu in questo momento che la Setta del Fato Viola iniziò a organizzare il quinto gruppo da inviare alla regione della Grotta della Rinascita.


Meng Hao era rimasto in meditazione solitaria per sei mesi e uscì solo tre giorni dopo la partenza del quinto gruppo, guidato da Chu Yuyan e Lin Hailong.


Quando risalì dalla grotta sotterranea era piuttosto debole. Però i suoi occhi erano più profondi. Non si vedeva che era entrato in possesso della Fiamma Inestinguibile, ma, se si osservava il profondo degli occhi, non si poteva fare altro che notare un potente fuoco distruttivo al loro interno.


Meng Hao aveva già fuso l’Inestinguibile Fiamma degli Elisir nella mente e nel cuore. Dopo aver superato la Stabilità della Consistenza e formato un Nucleo Viola, avrebbe potuto trasformarlo e far sì che la Fiamma Inestinguibile si accendesse per non spegnersi mai più!


Dopo essere uscito dalla meditazione, Meng Hao percepì immediatamente i venti di tempesta che soffiavano sulla Setta. Dopo qualche ricerca, venne a sapere dei fenomeni che si erano abbattuti sul corpo dell'Immortale circa sei mesi prima.


In realtà Meng Hao sapeva molte più cose su quel corpo rispetto agli altri. In più di un’occasione aveva avuto la sensazione che quel corpo fosse caduto dal cielo… perché cercava lui.


Era un’ipotesi che lo faceva esitare e lo tratteneva dall'avvicinarsi a quella cosa.


All'udire le varie storie sul corpo, Meng Hao rifletté sulla questione per parecchio tempo. Poi si recò in visita formale dal suo Maestro. Dopo decise di rinchiudersi di nuovo in meditazione solitaria, questa volta per preparare un Elisir delle Tre Mortalità e raggiungere la Formazione del Nucleo.


Al momento, Meng Hao si trovava nel grande cerchio della Stabilità della Consistenza. L’unica strada per lui era quella che l’avrebbe portato a essere un Esperto allo stadio della Formazione del Nucleo.


Dopo di ciò, avrebbe coltivato il Qi del Nucleo, per poi raggiungere davvero la fama. Poi, anche i Coltivatori allo stadio della Formazione del Nucleo avrebbero dovuto fare attenzione davanti a lui. Gli si sarebbero aperte molte strade davanti.


Si poteva dire che raggiungere lo stadio della Formazione del Nucleo equivaleva a diventare davvero un Coltivatore!


Gli esercizi di respirazione che fanno i Coltivatori sono in realtà un modo di prepararsi al cammino della Formazione del Nucleo e sono solo il principio. Durante la Stabilità della Consistenza, si prepara la consistenza, più è solida, più sarà potente il risultato nella Formazione del Nucleo. Infatti… la Formazione del Nucleo è il primo esplosivo potere nel cammino della coltivazione.


I Coltivatori allo Stadio della Formazione del Nucleo possono usare il Qi del Nucleo per far sì che le tecniche magiche raggiungano il massimo del loro potere. Oltre quel punto massimo, tali tecniche diventano abilità divine. Le abilità divine sono tecniche che solamente i Coltivatori allo stadio dell’Anima Nascente possono padroneggiare.


“Dritto verso la Formazione del Nucleo!” pensò Meng Hao. I suoi occhi brillarono di determinazione mentre sedeva a gambe incrociate nella Grotta dell’Immortale. Agitò la manica destra e subito si materializzò una fornace per elisir nera sulla cui superficie apparve il volto di un giovane. Fissò Meng Hao con odio, gli occhi erano carichi di veleno mentre lanciava un urlo silenzioso.


Era ancora colmo di rabbia perché Meng Hao l’aveva portato fuori dal mondo della Madre dei Calderoni.


Meng Hao fissò il giovane che si era materializzato sulla superficie del calderone per elisir nero. Poi si lasciò sfuggire uno sbuffo freddo. Lo spirito della fornace non sapeva distinguere il bene e il male. Ogni volta che Meng Hao lo usava per preparare elisir, era sempre carico di risentimento.


“Dato che sembra che tu voglia morire, ti aiuterò a capire cosa significa vivere una vita peggiore della morte. Non ci vorrà molto prima che mi implori di aiutarti”. Detto ciò, afferrò la fornace nera e, ignorando la lotta sul volto del giovane e l’urlo silenzioso, la inserì nella maschera del colore del sangue.


“Anziano Massima Irritazione, questo è lo spirito di cui ti ho parlato. Mi sono unito alla Setta solo per catturare questo bullo. Posso convincerti a occupartene?”


La gelatina di carne era appollaiata sul fiacco e servile Patriarca del Clan Li, piegato in avanti per guardarlo. Quando udì le parole di Meng Hao iniziò a tremare e i suoi occhi s’illuminarono di una luce intensa. Colmo d’eccitazione, subito si voltò a guardare il calderone nero che Meng Hao gli aveva portato.


“Non temere” rispose la gelatina con un sorriso. “Potrai essere immorale, potrai essere incorretto, ma puoi riposare tranquillo. Il grande, meraviglioso e gentile Massima irritazione ti aiuterà a riscattarti dal cammino della malvagità!” balzò in avanti verso la fornace nera…


Meng Hao ritrasse il Senso Spirituale, ignorando lo spirito del calderone. Invece trasse il calderone delle Diecimila Raffinazioni e alcune erbe medicinali. Rifletté per un momento, per poi dedicarsi completamente alla preparazione degli elisir.


Avrebbe preparato un Elisir delle Tre Mortalità, necessario per il passaggio dalla Stabilità della Consistenza alla Formazione del Nucleo.


Non è necessario descrivere la diligenza con cui Meng Hao si dedicava alla preparazione dell’elisir che gli serviva per passare alla Formazione del Nucleo. Gli ci vollero due settimane e, considerando che non aveva avuto un’illuminazione alchemica, era un tempo piuttosto lungo, qualcosa che non succedeva spesso.


Due settimane dopo, abbassò lo sguardo sull'Elisir delle Tre Mortalità che teneva in mano e prese un respiro profondo. Poi iniziò a duplicarla. La mattina dopo, all'alba, Meng Hao inghiottì senza esitare un elisir delle Tre Mortalità e iniziò a far circolare il potere del Qi Viola dell’est nel tentativo di formare un Nucleo Viola.


Passarono i giorni e Meng Hao aveva perso il conto di quanti Elisir delle Tre Mortalità aveva inghiottito.
Non immaginava che usare i Dieci Pilastri del Dao della sua Consistenza Perfetta per formare un Nucleo Viola sarebbe stato così difficile.


Passò un mese e Meng Hao era immerso nel tentativo di raggiungere la Formazione del Nucleo usando gli Elisir delle Tre Mortalità. Però, dopo un mese di tentativi, ancora non aveva avuto successo. Gli mancava poco, ma non importava cosa facesse, l’unica cosa che riusciva a produrre era Qi Viola. Ogni volta che provava a trasformarlo in un nucleo, falliva.


Fallimento dopo fallimento, Meng Hao cominciò a pentirsi di aver preso in prestito dalla Setta così tante Pietre dello Spirito dopo essere diventato un Signore del Calderone Viola. Vederle svanire come acqua lo faceva soffrire profondamente. Ma non c’era nulla che potesse fare per impedirlo.


“Considerando questo tasso di successo, sarà vero che i miei dieci Pilastri del Dao mi danno solo una possibilità su mille di avere successo?” Meng Hao sospirò. Era un pensiero spaventoso. Senza lo specchio di rame, la sua base di Coltivazione non sarebbe mai riuscita a progredire oltre la Stabilità della Consistenza.


Si sedette per un momento, pensieroso, con le sopracciglia aggrottate, riflettendo su Li Daoyi e gli altri, sui loro passaggi di stadio al Geyser del Dao.


“Dev'essere qualcosa che ha a che fare con i miei dieci Pilastri del Dao” sospirò Meng Hao. Non si era arreso del tutto. Basandosi sulle sue ipotesi, anche se avesse avuto una possibilità su mille, c‘era ancora speranza.


“Il primo passo è formare un Nucleo Viola. Poi, dopo aver creato un Elisir del Perfetto Nucleo Dorato, posso formare un Nucleo Dorato. La fase della Formazione del Nucleo rappresenterà un significativo aumento del mio potere. Quando avrò raggiunto la Formazione del Nucleo, potrò indossare la maschera del colore del sangue e usare le abilità divine dell’Immortale di Sangue! Inoltre, secondo ciò che mi ha detto la gelatina di sangue, dopo che avrò raggiunto la Formazione del Nucleo, apparirà il pappagallo…” gli occhi di Meng Hao brillavano di determinazione mentre pensava a queste cose.


“Devo formare un Nucleo Viola!” agitò la manica ed era sul punto di prendere in prestito altre Pietre dello Spirito, quando improvvisamente il corpo tremò.


Non solo lui, ma anche tutto ciò che lo circondava. Più di metà del Dominio Meridionale tremava e l’epicentro era il corpo dell’Immortale, vicino al quale si erano radunati quasi centomila Coltivatori.


La vibrazione nasceva dal petto del cadavere, come se ci fosse un cuore che batteva. Si diffondeva in ogni direzione, scuotendo la terra, emanando vibrazioni sul suolo. Raggiunse la cima delle montagne, spazzando una Setta dopo l’altra.


La Setta del Fato Viola non si trovava troppo distante, quindi venne colpita. Molte persone la percepirono e i loro cuori tremarono. Meng Hao si fermò, sollevando la mano a toccarsi il petto.


Poteva sentire la vibrazione di ogni cosa. All'improvviso la sua espressione cambiò: realizzò che per lui le vibrazioni erano come un richiamo.


Capì che era un richiamo che proveniva dal corpo dell’Immortale che aveva tentato di evitare così accuratamente!


Nella sua mente risuonò una voce arcaica.


“Tu… conosco i tuoi antenati. So da dove provieni…


Tu… Vuoi sapere perché mi hai visto in quel mondo anni fa?


Tu… Vuoi sapere che mondo era?


Sono venuto per te e ho atteso a lungo. Vieni da me. Vieni da me… conoscerai la verità di tutte le cose!”


La voce sembrava antica, come se fosse risuonata per innumerevoli anni, carica di un Qi arcaico. Mentre riecheggiava nella mente di Meng Hao, gli fece ribollire il sangue nelle vene, che circolò più velocemente nel corpo. All'improvviso, sul dorso della sua mano destra apparve… un marchio verdastro! [1]


NOTE:


Il marchio è apparso per la prima volta sulla mano di Meng Hao quando aveva raggiunto la Stabilità della Consistenza nel capitolo 100.                                


                                



