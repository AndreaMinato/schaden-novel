---
weight: 310
title: Capitolo 31 - Lotta!
pubDate: 2025-03-17T11:17:34.756Z
tags:
    - issth
---


"Eccoci allo scontro finale" annunciò il Fratello Anziano Ouyang, lanciando uno sguardo d'incoraggiamento a Meng Hao. "Meng Hao contro Wang Tengfei. Il vincitore si unirà alla Fazione Interna della Setta".


Tutti fissarono Meng Hao mentre balzava sulla piattaforma. Wang Tengfei aprì gli occhi e salì con noncuranza. Tutti i discepoli della Fazione Esterna della Setta cominciarono a commentare concitatamente il fatto.


"Meng Hao osa davvero salire sulla piattaforma. La sua base di Coltivazione non è male e ha ucciso Han Zong, ma sta per combattere contro il Fratello Anziano Wang. Non conosce davvero i suoi limiti".


"Ci sono sempre degli ostacoli lungo la strada per il potere. Questo è soltanto un piccolo sassolino che Wang Tengfei deve calpestare nella sua ascesa".


"Mi ricordo di quando si è appropriato di quell'oggetto magico che il Fratello Anziano Wang Tengfei aveva regalato a un altro. Quando Wang Tengfei se l'è ripreso, era come se Meng Hao fosse una formica di fronte a lui". I commenti riempivano l'aria, carichi di scherno. Non è che tutti odiassero Meng Hao, semplicemente, dentro di sé, sapevano che il Fratello Anziano Wang fosse qualcuno contro cui non ci si schierava.


"Se muore combattendo contro Wang Tengfei, non sarà facile appropriarsi della sua borsa da trasporto", pensò Shangguan Xiu, accigliandosi. Si concentrò su Meng Hao.


Tutti deridevano Meng Hao, ancora una volta da solo contro il mondo, ma, all'improvviso, risuonò una voce chiara e penetrante.


"Forza Meng Hao! So che vincerai! Il prossimo discepolo della Fazione Interna della Setta sarà Meng Hao!" Era Ciccio, che gridava dalla piazza con la sua acerba voce da ragazzo.


L'accozzaglia di rumori giunse fino a Meng Hao, ma gli suonarono come molto lontani. Restava tranquillamente ritto, fissando Wang Tengfei con freddezza. Meng Hao sapeva che, sin da quando era entrato nel mondo della Coltivazione, questo era il suo avversario più potente. Sarebbe stata la più difficile delle lotte che aveva affrontato fino a quel momento.


Ma non si sarebbe ritirato. Avrebbe combattuto. Ci sono cose che un uomo deve fare nella propria vita, per salvare la propria dignità.


Il ricordo di quel giorno continuava a tornargli in mente e, perso nei suoi pensieri, sfregò la propria borsa da trasporto.


All'interno c'erano le dieci unghie incrostate di sangue che si era strappato dalle dita.


Wang Tengfei rimase a fissarlo con calma, lanciandogli uno sguardo gelido. I suoi occhi erano sereni, come se stesse osservando un insetto.


Agitò la mano destra, come se stesse scacciando una cimice e, di fronte a lui, apparve un vortice, della grandezza di un uomo. Si diresse turbinando verso Meng Hao.


Gli occhi di Meng Hao baluginarono. Non aveva nulla da dire a Wang Tengfei. Tutto ciò che voleva dire l'avrebbe espresso con le sue spade volanti, la magia e lo scontro più temibile nei suoi diciotto anni di vita.


Fece un passo in avanti, sollevando la mano destra e scagliando una Lama di Vento che attraversò il vortice sibilando e irradiò un vento selvaggio.


Lotta!


Colpì la sua borsa da trasporto e venti spade volanti si schierarono di fronte a lui. Alcune sembravano piegate, incapaci di volare dritte, ma la loro aura era accecante. Sollevò un dito e lo puntò contro Wang Tengfei. Le venti spade divennero un arcobaleno, mentre si scagliavano contro di lui, emanando un immenso potere.


Lotta!


L'abbagliante aura delle spade era come uno scroscio di pioggia e, mentre si lanciavano tutte insieme contro Wang Tengfei, si schiantarono contro il vortice. Un'esplosione rimbombò nell'aria quando il vortice si aprì. Le spade volanti, ora senza più una direzione, furono risucchiate all'interno. Da lontano, sembrava che il vortice si fosse trasformato in un turbine di spade, ma perdeva sempre più potenza, come se stesse per crollare da un momento all'altro.


L'espressione di Wang Tengfei non era cambiata minimamente. Fece qualche passo in avanti e il potere della sua base di Coltivazione, all'apice del sesto livello di Condensazione del Qi, si sprigionò del tutto, provocando una pressione spirituale senza precedenti. Le dita della sua mano destra danzarono in una sequenza incantata  e un sottile e brillante filo d'acqua scattò contro Meng Hao.


Non era una tecnica della Setta dell'Affidabilità, ma del clan di Wang Tengfei.


Vedendo ciò, Meng Hao inghiottì un Nucleo Demoniaco senza esitare. Con la mano sinistra, richiamò le spade volanti dall'interno del vortice e queste tornarono indietro all'istante. Mosse le dita della mano destra e richiamò un Pitone di Fuoco, lungo una dozzina di metri o più. Il Pitone di Fuoco si lanciò contro il Filo d'Acqua, ruggendo così forte che sembrava fosse scoppiata una tempesta.


"Acqua - Vento, uccidete!" ordinò Wang Tengfei. Anche se non sembrava sprezzante, la sua espressione tranquilla era la stessa di quando aveva quasi distrutto la base di Coltivazione di Meng Hao, sicura e colma di disprezzo.


Non appena ebbe pronunciato queste parole, il brillante Filo d'Acqua si fuse con il vortice, formando un'enorme colonna, che vorticava rapida e che calò su Meng Hao.


Le venti spade volanti ruotavano per bloccare la discesa della colonna, mentre questa cadeva su Meng Hao.


Una sottile linea di sangue apparve sulla fronte di Meng Hao e, lentamente, gli colò fino al naso, conferendogli un aspetto selvaggio.


Venti spade volanti erano state capaci di far tremare Han Zong, ma questo era Wang Tengfei, il quale non aveva ancora usato alcun oggetto magico, solamente qualche tecnica che Meng Hao non aveva mai visto. Fortunatamente, Meng Hao era stato capace di evitare la morte. Se la sua base di Coltivazione fosse stata al quinto livello di Condensazione del Qi, non sarebbe riuscito a sopravvivere.


"Wang Tengfei ha davvero un potente talento latente” pensò Shangguan Xiu “e molta esperienza nell'uso dei poteri e delle abilità della Condensazione del Qi. Persino qualcuno del settimo livello sarebbe in difficoltà contro di lui. Sicuramente Meng Hao morirà". La sua espressione si fece ancora più corrucciata mentre osservava Meng Hao, la sete di sangue dipinta negli occhi. In ogni caso, non sapeva ancora come sarebbe riuscito ad appropriarsi della borsa di trasporto di Meng Hao dopo la sua morte.


Wang Tengfei appariva calmo come sempre mentre Meng Hao schivava i suoi attacchi. Era come se il suo attacco fosse un semplice pensiero. Se un elefante vuole schiacciare una formica e con il primo passo la manca, al secondo non fallirà. Gli rivolse un bellissimo, indifferente sorriso e fece un altro passo in avanti, sollevando la mano destra e agitando un dito verso Meng Hao.


Non appena mosse il dito, Meng Hao udì un brusio provenire dalla folla tutt'intorno. Gli ricordò di quel giorno in cui era da solo contro il mondo. Wang Tengfei aveva mosso un dito per bloccarlo, un dito per distruggere il suo ciondolo di giada, uno per prendergli il contenitore a forma di Lagenaria e uno nel tentativo di distruggere la sua base di Coltivazione.


Un potente spirito battagliero si risvegliò negli occhi di Meng Hao. Era stato umiliato dagli attacchi delle dita di Wang Tengfei, ma ora era una persona diversa. Anche se non aveva deciso di registrarsi per l'allenamento per la Fazione Interna della Setta, ma vi era stato costretto dalle circostanze, si era preparato a lungo. Negli ultimi mesi aveva speso la maggior parte del suo tempo imparando a sacrificare un po' di agilità in cambio del controllo di un maggior numero di spade volanti.


Mentre il dito di Wang Tengfei scendeva, Meng Hao diede un colpetto alla sua borsa da trasporto, inghiottì un Nucleo Demoniaco e poi cominciò a muovere le dita nelle sequenze incantate. Improvvisamente, le dieci spade rimaste iniziarono a tremare e si sollevarono dal suolo, tornando in volo verso di lui da ogni direzione.


Ruotarono intorno al suo corpo e Meng Hao abbassò le mani, poi indicò Wang Tengfei. Le spade volanti si scagliarono contro di Wang Tengfei a velocità impressionante, con un rumore stridulo.


Allo stesso tempo, altre spade volanti apparvero dalla sua sborsa da trasporto, fino a raggiungere il limite. Sembravano un numero sufficiente per abbattere le mura di una città. Con incredibile potere, riempirono il cielo, volando contro l'attacco del dito di Wang Tengfei.


BOOM!


Un'esplosione scosse l'intera Fazione Esterna della Setta non appena le venti spade volanti si scontrarono con il potere invisibile dell'indice di Wang Tengfei. Nella collisione, alcune delle spade si piegarono, altre finirono in pezzi. Erano riuscite a bloccare l'attacco del dito.


Un filo di sangue uscì dalla bocca di Meng Hao e negli occhi si potevano vedere i capillari. Inghiottì un altro Nucleo Demoniaco. La sua sete di sangue divampava, ma non aveva ancora detto una singola parola. Era parte del suo carattere: più voleva uccidere qualcuno, più la sua rabbia aumentava, più taciturno diventava.


Wang Tengfei sembrava tranquillo come sempre, come se non gli importasse affatto che Meng Hao fosse di fronte a lui. Solamente lui poteva essere così pieno di arroganza e disprezzo.


Facendo un altro passo in avanti, attaccò di nuovo usando l’attacco del dito.


Era l'attacco che aveva mandato in frantumi il ciondolo di giada di Meng Hao. Meng Hao non si preoccupò di sputare per terra un grumo di sangue. Lo ingoiò. Con le dita che luccicavano per gli incantesimi, riunì le restanti spade disseminate e le spedì contro Wang Tengfei in un nuovo attacco. Poi, sorprendentemente, smise di controllarle, lasciando che proseguissero il volo per inerzia.


Diede un colpetto alla sua borsa da trasporto e, improvvisamente, apparvero le aure di altre venti spade, formando un'altra ondata che si scagliò avanti fischiando. Era una pioggia di spade che coinvolgeva quasi quaranta spade in tutto!


Meng Hao sapeva che questa tecnica aveva le sue debolezze. Le spade volanti non sarebbero state manovrabili, solo veloci e affilate. Il suo avversario non avrebbe avuto difficoltà a evitare l'attacco. Ma Meng Hao era pronto a scommettere che, considerando l'incredibile arroganza del suo avversario, sarebbe stato più probabile che non si sarebbe scansato.


E anche se ci avesse provato, Meng Hao sarebbe stato pronto. Ovviamente aveva considerato anche questa possibilità e si era preparato.


La scena che si stava svolgendo poteva essere descritta come una battaglia epica. Per i Coltivatori che praticavano la Condensazione del Qi era uno spettacolo raro. Nell'intero Stato di Zhao in centinaia di anni non c'era stata una battaglia del genere tra due persone del sesto livello di Condensazione del Qi!


Meng Hao aveva spade volanti in abbondanza. Dopo la sua esperienza alla montagna nera, aveva pensato molto al loro utilizzo nella lotta magica. Con l'aiuto della Lama di Vento poteva controllare un grande numero di spade volanti. In ogni caso gli serviva molto potere spirituale e poteva evocarne solo venti alla volta. In più, la sua base di Coltivazione gli permetteva di esercitare solo un controllo basico, sufficiente solo a scagliarle in avanti. Poteva farle muovere con scioltezza nell'aria o far loro cambiare direzione. Essenzialmente aveva sacrificato l'agilità delle spade volanti per concentrarsi sulla loro abilità di volo.


Così poteva usarle in gruppi più numerosi, nello stesso modo in cui una persona normale lanciava oggetti in successione. L'unica differenza era che non usava le sue mani, ma il potere spirituale per mandarle avanti. Se aveva abbastanza spade e il suo potere spirituale non si esauriva, poteva pagarne il prezzo.


Wang Tengfei non usava le tecniche della Setta dell'Affidabilità perché disprezzava la Setta dell'Affidabilità e le sue tecniche. Usava le tecniche del suo potente Clan, e ciò gli consentiva di avere un vantaggio sui suoi compagni.
                                


                                



