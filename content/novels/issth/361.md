---
weight: 3610
title: Capitolo 361 - Un Piccolo Favore
pubDate: 2025-03-17T11:17:34.901Z
tags:
    - issth
---


Non appena risuonarono queste parole, Zhou Dekun mise via la fornace e le tre persone che si avvicinavano non la videro chiaramente, e nemmeno gli elisir medicinali.


All'avvicinarsi delle tre persone l’espressione dei quattro Maggiori cambiò.


Uno era un uomo di mezz'età avvolto in una lunga tunica bianca, dal volto pallido come la giada.
Nonostante non fosse giovanissimo, stava ben ritto. Aveva dei bei lineamenti, tutto fuorché ordinari, e sorrideva amabilmente. Però, più ci si concentrava su quel sorriso leggero, più sembrava freddo.


L’uomo non aveva un Qi totemico, ma emanava un leggero aroma medicinale.


Le parole risuonavano ancora nell'aria nel momento in cui mise piede nella piazza, tra Zhou Dekun e Meng Hao.


Emanava un’aria altezzosa e le sue vesti erano decorate da brillanti calderoni per elisir. Ora sul suo viso si poteva vedere un’espressione condiscendente.


“Quindi è così che funziona il Dao dell’alchimia nel Dominio Meridionale? Che delusione! Mi dispiace che io, Yan, debba ritornare nelle Terre Orientali così deluso”. Scosse la testa. Non aveva visto Zhou Dekun e Meng Hao mentre preparavano gli elisir, aveva solo percepito l’aroma medicinale che aleggiava nell'aria e intravisto Zhou Dekun mettere via la fornace, e questo l’aveva deluso.


Zhou Dekun aveva una brutta espressione sul volto mentre fissava i tre nuovi arrivati. Oltre all'uomo di mezz'età c’era un vecchio che indossava una tunica verde scuro e i cui occhi lampeggiavano come fulmini. Il suo volto era freddo e sprezzante e la sua base di Coltivazione pareva essere allo stadio del grande cerchio della fase avanzata dell’Anima Nascente.


Nemmeno i quattro Maggiori del Clan della Neve Gelida avevano una tale base di Coltivazione.


Però, in lui c’era un Qi profondamente diverso da quello degli altri Coltivatori. Era denso e non si riversava all'esterno, ma era visibile chiaramente, come un segnale luminoso nel cuore della notte.


Sul dorso della mano dell’uomo c’era un tatuaggio totemico, ma se ne aveva altri, questi erano celati dalla sua tunica voluminosa, impossibili da vedere.


L’ultimo dei tre era un giovane uomo. Non sembrava molto giovane, ma emanava un’aria antica. Avanzò, lanciando sguardi tutto intorno, sul suo volto un’espressione nostalgica, quasi afflitta. Dal suo corpo proveniva un insieme di Qi totemico e delle emanazioni di un normale Coltivatore.


C’erano diversi Coltivatori come lui nelle Terre Nere, che combinavano le normali tecniche di Coltivazione con la coltivazione totemica. Non era nulla di straordinario, ma in lui sembrava esserci qualcosa di speciale, anche se era difficile capire cosa.


Quando i Maggiori del Clan della Neve Gelida videro il giovane, le loro espressioni mutarono, soprattutto quella del Primo Anziano, e divennero ansiose e dubbiose, nonché incredule.


Meng Hao fissò i tre e poi distolse lo sguardo.


L’uomo di mezz'età delle Terre Orientali scosse la testa con disappunto e stava per andarsene quando si bloccò, dicendo: “Eee?”. All'improvviso i suoi occhi si illuminarono, mentre un’espressione incredula gli compariva sul volto. “Quello… quello è…” affannato, sollevò la mano come se dovesse afferrare qualcosa.
Subito, fili di Qi si intrecciarono, fondendosi insieme. Pochi istanti dopo, una massa illusoria di Qi apparve sul suo palmo.


La massa di Qi era verde e sembrava un elisir medicinale. Però era solo un’illusione, frutto della tecnica magica dell’uomo.


Quando Meng Hao lo vide, strinse gli occhi e un leggero bagliore gli attraversò lo sguardo.


“Distillazione Illusoria del Qi!” pensò, guardandolo. Distillare il Qi in un elisir medicinale illusorio era un’abilità che nemmeno i Signori del Calderone Viola potevano utilizzare.


Era una tecnica di livello superiore a quella usata da Meng Hao per condensare il liquido in un elisir.


Gli occhi di Meng Hao lampeggiarono. “Il Dao dell’alchimia di quel ragazzo è incredibile”.


Zhou Dekun strabuzzò gli occhi, attonito. Però si affrettò a nascondere la sua sorpresa. I suoi modi erano arroganti, ma dentro di sé era profondamente stupito.


“Non è un trucco” pensò Zhou Dekun, indietreggiando inconsapevolmente. “Era davvero Distillazione Illusoria del Qi. Maledizione, queste sono le Terre Nere. Come può apparire un Coltivatore del genere. È… è almeno allo stesso livello di un Signore del Calderone Viola, forse addirittura sulla strada per diventare Gran Maestro!” il cuore gli martellava nel petto mentre tentava di trovare un modo per andarsene. Fu in quel momento che, all'improvviso, l’uomo delle Terre Orientali sollevò lo sguardo.


“Quest’elisir…” l’uomo chiamato Yan prese un respiro profondo, e i suoi occhi si accesero di una luce intensa. “Dunque esiste un tale elisir al di sotto del cielo. Oltretutto sembra che sia stato creato in modo frivolo. Sembra che chiunque l’abbia preparato non l’abbia fatto nello spirito di un duello alchemico. Sembra quasi un’ulteriore riflessione, e il risultato incarna lo spirito naturale del Cielo e della Terra!
Quell'elisir è creato solamente per la fase della Stabilità della Consistenza, però contiene un grande Dao dell’alchimia. Ancora più sbalorditivo è che da quell'elisir brillante e traslucido non trapela alcun aroma medicinale! Se non fosse stato per la speciale tecnica della Setta che ho usato, mi sarebbe stato impossibile distillare l’elisir illusorio.


Ancora più inconcepibile è che la forza medicinale di quest’elisir è superiore all'ottanta per cento. Per chiunque l'abbia creato, sembra che non sia nulla di straordinario, anzi che l’abbia fatto casualmente. Però... creare un elisir medicinale con l’ottanta per cento di forza così casualmente è… è…” Il volto di Yan era eccitato mentre faceva sì che l’elisir illusorio si dissipasse. Quando fu scomparso, si lasciò sfuggire un lungo sospiro.


“Questo sì che è un elisir medicinale! Davvero un incredibile elisir del Cielo e della Terra! Chiunque abbia creato quell'elisir è un vero Gran Maestro! L’aroma medicinale sembra eccezionale, ma in confronto a quell'altro volgare elisir medicinale è pura blasfemia! Elisir come questi sono feccia! Chi potrebbe anche solo confrontare i due elisir!?” l’uomo scoccò un’occhiata inquisitoria in direzione di Meng Hao, per poi voltarsi in direzione di Zhou Dekun. Naturalmente prese l’elisir verde preparato da Zhou Dekun.


Sicuramente era dovuto al fatto che, prima di arrivare in quel luogo, aveva sentito gli abitanti delle Terre Nere parlare del Gran Maestro Zhou.


Meng Hao rimase a bocca aperta, poi scosse la testa con un sorriso caustico.


Non era l’unico ad essere rimasto a bocca aperta, anche i Coltivatori circostanti strabuzzarono lo sguardo. I quattro Maggiori erano completamente scossi.


Non capivano molto del Dao dell’alchimia, ma l’elisir medicinale sulla mano dell’uomo assomigliava molto a quello preparato da Meng Hao.


Oltretutto, i commenti dell’uomo sull'elisir medicinale che era feccia sembravano riferirsi all'elisir preparato da Zhou Dekun.


“Um…”


“C’è qualcosa che non va. È possibile che il Gran Maestro Zhou abbia preparato due elisir medicinali?”


“Bhe, in ogni caso, il Gran Maestro Zhou è una persona nobile e occupa la cima del Dao dell’alchimia. Non c’è nulla che possa andare storto”.


Sui volti dell’assemblea apparve una strana espressione, Yan si voltò verso Zhou Dekun, serio e imbarazzato allo stesso tempo. Congiunse le mani e s’inchinò profondamente.


“Ho parlato in maniera irrispettosa, Gran Maestro Zhou, spero non vi siate offeso. Sono semplicemente un appassionato del Dao dell’alchimia e non posso sopportare che qualcuno lo profani. Sono stato troppo impulsivo e ho lasciato che questa banalità mi oscurasse la vista. I miei occhi erano come coperti da una foglia, per così dire. Gran Maestro Zhou, la Divisione Est degli Elisir ha la mia ammirazione e voi, davvero meritate di essere chiamato il primo alchimista delle Terre Nere. Quell'unico elisir medicinale è sufficiente a dare prova delle vostre capacità nel Dao dell’alchimia. Avete davvero raggiunto il pinnacolo della perfezione”. Detto ciò si lasciò sfuggire un lungo sospiro, per poi congiungere le mani e inchinarsi profondamente, convinto della sua analisi.


Nemmeno Zhou Dekun era sicuro di cosa fare. Dentro di sé si schiarì la voce, mentre la sua mente lavorava freneticamente. Questo cambio improvviso della situazione gli era difficile da accettare e sentiva le ginocchia che cedevano. All'improvviso si voltò verso Meng Hao.


Vedere l’enigmatico sorriso sul volto di Meng Hao lo rese ancora più ansioso.


Però, come si dice, quando si cavalca una tigre, è difficile smontare. Questa era esattamente la situazione in cui si trovava Zhou Dekun. Ovviamente non poteva ammettere che l’uomo stesse mentendo. Quindi si schiarì la voce e annuì, senza azzardarsi a dire nemmeno una parola.


Dopo essersi inchinato ancora una volta, l’uomo di nome Yan si voltò a guardare il giovane dall'aria antica. “Compagno Daoista Hanxue, non c’è bisogno di ulteriori analisi. Poter posare lo sguardo su un vero Gran Maestro del Dao dell’alchimia come il Gran Maestro Zhou è più che sufficiente. Grazie a quell'elisir medicinale, ho avuto la conferma che il Dao dell’alchimia del Gran Maestro Zhou è incomparabile. Ne ho la certezza”.


Il giovane sorrise. “Gran Maestro Yan, non c’è bisogno che vi sottovalutiate così. Anche se non capisco molto del grande cammino del Dao dell’alchimia, so che le vittorie vengono determinate dai mezzi utilizzati per combattere. Oltretutto sono molti anni che non vengo in questo luogo e vorrei rispolverare un po’ di ricordi. Gran Maestro Yan, perché non sfidate il Gran Maestro Zhou a un duello alchemico?” Non faceva alcun tentativo per celare l’antichità che il suo corpo emanava. Mentre parlava, si guardava intorno lentamente, e quando ebbe finito, il suo sguardo si posò sui quattro Maggiori. “Bhe, siete cresciuti” aggiunse.


Quelle parole fecero cambiare le espressioni di tutti. L’arrivo dei tre era stato troppo improvviso, soprattutto considerando che il vecchio era chiaramente un Coltivatore del Deserto Occidentale. Città della Neve Sacra aveva da tempo modificato il loro incantesimo invisibile di protezione così che i Coltivatori totemici non potessero entrarvi.


Eppure, quei tre vi erano entrati facilmente, davanti agli occhi dei centinaia di Coltivatori presenti.


Questo, oltre alle parole dell’uomo di nome Yan, fece apparire delle strane espressioni sui volti di tutti.
Quei tre sembravano avvolti dal mistero.


E poi erano giunte le parole del giovane. I Maggiori del Clan della Neve Gelida all'improvviso sembrarono più seri, soprattutto il Primo Anziano. Nel momento in cui il giovane era apparso, il suo volto era stato strano, anche ansioso. I suoi occhi brillavano increduli.


Anche gli altri tre fissavano il giovane con sospetto, perché in lui potevano percepire parte del Qi del loro Clan.


“Tu…” disse il Primo Maggiore, affannato.


Nel frattempo, l’uomo di nome Yan scosse la testa. Ovviamente non era d’accordo con il suggerimento del giovane. Ignorando gli sguardi scioccati dei Coltivatori circostanti diretti verso il giovane, congiunse le mani ancora una volta e s’inchinò profondamente in direzione di Zhou Dekun.


“Gran Maestro Zhou, credo che non ci sia bisogno di una nostra competizione nel campo dell’alchimia. Però, ho un piccolo favore da chiedervi”. Congiunse le mani e s’inchinò con riverenza. “Potete per favore mostrare quell'elisir che avete appena preparato perché possa godere della sua gloria? Cosa mi dite?”


Il cuore di Zhou Dekun batteva furiosamente. Continuava a sorridere, ma dentro di sé stava per scoppiare in lacrime. “Uh… di che elisir state parlando?”


Meng Hao tossicchiò leggermente, ma non disse nulla.
                                


                                



