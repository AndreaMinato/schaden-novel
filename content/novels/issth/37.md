---
weight: 370
title: Capitolo 37 - Acqua e Inchiostro nella Notte
pubDate: 2025-03-17T11:17:34.758Z
tags:
    - issth
---


Le campane risuonarono, riecheggiando nel cuore di Meng Hao e in tutta la Setta dell’Affidabilità. Presto Meng Hao poté vedere innumerevoli discepoli che si affrettavano.


In poco tempo la piazza era gremita. Entrando, i discepoli fissavano Meng Hao scioccati, per poi salutarlo.


Ciccio era nella folla, compiaciuto, limandosi i denti con la sua spada volante. Era circondato da un gruppo di discepoli che lo adulavano.


“E così il Fratello Anziano Meng distribuirà gli Elisir Medicinali oggi… ah, mi ricordo quando era un discepolo della Fazione Esterna della Setta come noi. Ma ora è un membro della Fazione Interna”.


“Il Fratello Anziano Meng è così istruito e raffinato. Ho sentito che era uno studioso di alto livello, ma era più interessato alla Coltivazione quindi se n’è andato e si è unito alla Setta dell’Affidabilità”.


“Ora che me lo dici, mi ricordo la prima volta che ho visto il Fratello Anziano Meng alcuni anni fa. Era palese che non fosse ordinario. Durante il suo scontro con Wang Tengfei, ero sicuro che il Fratello Anziano Meng avrebbe conquistato la vittoria”. Il vociare dei discepoli riempiva l’aria e alla fine giunse alle orecchie di Meng Hao. Tossicchiò seccamente.


Anche se non era stato un suono forte, zittì tutti i discepoli presenti nella piazza. Lo guardarono con rispetto. Il sole del mattino faceva risplendere la sua tunica argento, così da farlo apparire come un essere celestiale.


Meng Hao avvistò Zhou Kai nella folla, con un’espressione di disaccordo dipinta sul volto. Poi notò Yin Tianlong, che gli rivolse un sorriso forzato. Vide anche l’altro discepolo al quarto livello di Condensazione del Qi, riconoscendolo perché l’aveva visto quel giorno. Quando il suo sguardo cadde su di loro, gli rivolsero espressioni ossequiose.


Si accorse anche di Cao Yang, in piedi tremante.


“Oggi mi occuperò io della Distribuzione degli Elisir” annunciò Meng Hao. Era un allievo quindi non aveva bisogno di prepararsi un discorso, le parole gli uscivano naturalmente. Mentre parlava, la sua voce era carica di forza, diretta al cuore degli astanti. “Compagni discepoli, per favore concentratevi nella Coltivazione e alla fine raggiungerete il sesto livello. Non vedo l’ora che arrivi il giorno in cui la Fazione Interna della Setta dell’Affidabilità otterrà un altro membro”.


La forza delle sue parole non proveniva dalla sua base di Coltivazione, ma dal suo status di discepolo della Fazione Interna della Setta.


“Ricorderemo l’invito del Fratello Anziano Meng”. Molti risposero così, commossi come se avessero udito una voce del Cielo. Uno dopo l’altro salutarono Meng Hao.


In poco tempo tutti stavano ripetendo le parole, finché le voci dell’intera piazza risuonarono in armonia in un unico coro.


Meng Hao prese la borsa da trasporto che teneva il giovane servitore al suo fianco, l’aprì e agitò la mano. Gli Elisir Medicinali e le Pietre dello Spirito si diressero verso i presenti.


Dopo di ciò, la sua mano destra saettò verso la borsa da trasporto e sollevò un Elisir Medicinale bianco latte. Emanava un’aura bianca e un aroma fragrante. Sembrava che contenesse il chiarore dell’alba.


“È… è un Elisir dello Spirito Bianco!”


“Quell’Elisir è incredibilmente efficace per tutti coloro che sono al quarto livello di Condensazione del Qi o al di sotto di esso. È da molto che non ne distribuiscono uno. Era ora!” Presto tutti nella piazza stavano trattenendo il respiro, fissando l’Elisir nella mano di Meng Hao.


I suoi occhi sondarono la folla. Ciccio sorrideva. Quell'Elisir non era così raro per quanto lo riguardava. Ne aveva già alcuni che Meng Hao gli aveva dato nella sua borsa da trasporto.


“Quest’Elisir è straordinario. Tutti voi saprete sicuramente che lo darò solo ad un discepolo che riterrò adatto. Eppure io, Meng Hao, mi ricordo dei vecchi amici. Ne ho appena notato uno tra la folla, quindi consegnerò l’Elisir a lui”. Lo sguardo gli cadde su Cao Yang che iniziò a tremare. Meng Hao agitò la mano destra e l’Elisir si diresse verso di lui.


“Sono finito!” pensò Cao Yang e sembrava sul punto di scoppiare in lacrime. “Non mi sono ancora ripreso dalle ferite dopo mesi…” Piangeva dentro di sé, ora che sapeva che Meng Hao poteva serbare rancore. Anche se era diventato un discepolo della Fazione Interna della Setta non aveva dimenticato tutto ciò che era successo prima.


Non appena le luci della piazza sbiadirono, Meng Hao se ne andò in un fruscio di vesti, senza assistere allo scoppio della lotta che sarebbe seguita.


Ciccio corse in avanti per seguirlo, rosso in volto. Lanciò uno sguardo al giovane servitore Zhao Hai perché si allontanasse. Sembrava preoccupato che il ragazzo potesse rimpiazzarlo. Si portò al fianco di Meng Hao.


"Fratello Anziano Meng,” esordì, pieno di aspettativa “perché non facciamo una passeggiata qui nella Fazione Esterna della Setta?"


Pensando a come lui, anni prima, aveva fatto lo stesso con la Sorella Anziana Xu, Meng Hao annuì con un sorriso.


I due s’incamminarono, seguiti da Zhao Hai, che sembrava piuttosto irritato. Poco dopo aver lasciato la piazza, videro Zhou Kai che si affrettava per raggiungerli.


"Salute, Fratello Anziano Meng" disse, con un'espressione leggermente agitata. Aveva offeso Meng Hao più di una volta e immaginava che, dopo essersi unito alla Fazione Interna della Setta, avrebbe mostrato più controllo. Ma dopo aver visto ciò che era successo a Cao Yang, si era innervosito e si era precipitato da loro.


Meng Hao lo guardò, ma non disse nulla. Ciccio fece un passo in avanti e lo apostrofò: "Che cosa vuoi?"


"Alcuni giorni fa, a me, Zhou, è capitato tra le mani un oggetto molto prezioso. Non appena l'ho visto, ho subito capito che era destinato al Fratello Anziano Meng. Ti prego di accettare il mio dono". Mordendosi la lingua, trasse la sua borsa da trasporto dalla tunica e la porse a Meng Hao. Ciccio sbuffò di disapprovazione e l’afferrò, per poi passarla a Meng Hao con un ampio sorriso.


Meng Hao l’accettò e gettò un'occhiata al contenuto. Poi fece un cenno a Zhou Kai, si voltò e se ne andò, un'espressione fredda quanto le nuvole del cielo. Zhou Kai lo guardò impotente, sospirando dentro di sé.


"Non sono degno di essere un discepolo della Fazione Interna della Setta, forse quegli oggetti ti lasceranno insoddisfatto..."


Mentre Meng Hao se ne andava, da lontano Yin Tianlog tirò un sospiro. Con un sorriso sul viso, si affrettò ad avvicinarsi. Anche lui disse di aver trovato degli oggetti che era palese fossero destinati a Meng Hao. Anche lui gli offrì una borsa da trasporto con cinquanta Pietre dello Spirito. Meng Hao l’accettò con un leggero broncio.


"Siamo compagni discepoli,” disse “non vale la pena ricordare i torti del passato. Non c'è bisogno di fare così".


Al sentire ciò, il battito di Yin Tianlog accelerò e comprese il vero significato dietro le parole di Meng Hao. Dentro di sé imprecò contro Zhou Kai per aver dato di più, serrò la mascella e trasse un'altra borsa da trasporto, e Meng Hao gli fece un cenno.


Mentre proseguiva, Meng Hao incontrò altre persone che lo avevano offeso in passato e tutti si comportarono allo stesso modo. Presto ebbe dieci nuove borse da trasporto.


"Cosa ne pensi?" gli chiese Ciccio, visibilmente compiaciuto. "Ho gestito bene le cose, no? Li ho incontrati tutti prima e ho spiegato loro come funzionano le cose. Ho detto che bisogna offrire un po' di sangue ora, per evitare problemi in futuro.”


Meng Hao rise e scosse il capo. Aveva percepito che ci fosse qualcosa di strano in quello che stava succedendo e aveva immaginato che Ciccio stesse tramando qualcosa nelle ultime due settimane.


"Che mi dici di quel discepolo del quinto livello che ha cercato di ucciderti quella volta?" gli chiese Meng Hao.


"Oh lui. Ho usato il contenitore di giada che mi hai dato per mandarlo dal Ministro della Fazione Esterna della Setta che l'ha condannato ad andare nelle montagne selvagge per catturare delle bestie Demoniache. Potrà ritornare solo quando avrà cent'anni". Per quanto riguardava Ciccio, chiunque lo avesse offeso, ne avrebbe dovuto pagare il prezzo.


"Però in pubblico non fare nulla che potrebbe metterti in un angolo" gli consigliò Meng Hao, a voce bassa e con gli occhi che brillavano.


"Capisco" gli rispose Ciccio, in tono ugualmente basso. "Me ne sono occupato io. Zhou Kai e Yin Tianlong si sbarazzeranno di lui".


Si guardarono e poi scoppiarono a ridere. Non tirarono più fuori quell'argomento.


Dopo aver fatto un giro della Fazione Esterna della Setta ed essere stati salutati da molti discepoli, finalmente raggiunsero il Laboratorio di Elisir per la Coltivazione. Meng Hao si fermò per un attimo, guardandolo e un sorriso gli spuntò sul volto, poi entrò.


Non appena l'uomo di mezza età che gestiva il Laboratorio vide Meng Hao, si alzò in piedi.


"Saluti, Fratello Anziano Meng".


Meng Hao sorrise e gli rispose con un cenno, guardando gli Elisir medicinali.


"Non preoccuparti, Fratello Anziano Meng” gli disse l'uomo “il Giovane Fratello Li Fugui si sta occupando del Laboratorio degli Elisir. Gli affari vanno bene. Non permetterò a nessun altro discepolo di comprare Elisir Medicinali". Si batté il petto con la mano.


Ciccio era raggiante. Tempo prima aveva dato una borsa da trasporto al Coltivatore di mezza età, quando nessuno guardava. Presto l'uomo ci aveva fatto l'abitudine. Anche se gli Elisir Medicinali appartenevano alla Setta e non a lui personalmente, non era contrario a guadagnarci qualcosa.


A causa dell'aspettativa e della testardaggine di Ciccio, Meng Hao non riuscì a soddisfarlo prima di mezzogiorno. Avevano camminato in lungo e in largo per la Fazione Esterna della Setta perché tutti potessero vederli insieme. Alla fine, dopo lunghe preghiere e insistenza, si diressero al Padiglione del Tesoro.


L'uomo dall'aspetto scaltro del Padiglione del Tesoro era rimasto all'esterno per un po'. Non appena vide Meng Hao che si avvicinava, gli rivolse un lungo e pomposo saluto, poi con voce chiara e alta disse: "Il discepolo del Padiglione del Tesoro Sun Tiandi rende onore al Fratello Anziano Meng. Il Fratello Anziano Meng è un drago tra gli uomini, potente e grandioso oltre l'ordinario..." L'uomo non era molto istruito e le sue parole erano piuttosto eccessive. La sua espressione era eccitata, ma dentro di sé era preoccupato, anche se nessun altro poteva accorgersene.


Aveva paura che Meng Hao potesse ricordare come l'aveva imbrogliato anni prima. Il suo sguardo guizzò verso il visibilmente bramoso Ciccio.


Ciccio si schiarì la voce. "Il mio amico vuole che io entri a prendere un tesoro” annunciò, sembrando leggermente imbarazzato “se è contro le regole, puoi dare la colpa a lui".


Meng Hao era a corto di parole. Alla fine, entrò con Ciccio a esaminare il Padiglione del Tesoro. Dopo un po' se ne andarono, nonostante Ciccio lo avesse pregato di restare. Quando Meng Hao ritornò alla Montagna Est il sole aveva iniziato a tramontare. Si sedette su un masso al di fuori della Grotta dell'Immortale, ripensando a quello che era successo durante la giornata. Ora capiva ancora meglio cosa volesse dire essere un membro della Fazione Interna della Setta.


Mentre scendeva la notte, Meng Hao sollevò lo sguardo verso il cielo rosato. Poi notò in lontananza una donna che si avvicinava. Sembrava una creatura celeste, avvolta nella sua tunica d'argento, con lunghi capelli corvini e il viso pallido, talmente bello da non aver bisogno di alcun cosmetico. Il suo volto, anche se freddo, secondo Meng Hao aveva un che di delicato e commovente.


"Sorella Anziana Xu" la salutò Meng Hao, congiungendo le mani.


"Congratulazioni, sei diventato un membro della Fazione Interna della Setta". Esattamente come il suo nome, la Sorella Anziana Xu era fredda e austera. Era il suo carattere, eppure non trattava nessuno con freddezza. Per esempio, dopo aver sentito un giovane servitore parlare di Meng Hao, era venuta a trovarlo.


Meng Hao sorrise, alzandosi e mettendosi al suo fianco. Le loro lunghe tuniche frusciarono nella brezza della montagna.


"Oggi sono andato al Laboratorio di Elisir per la Coltivazione e ho preso un Elisir per la Coltivazione Cosmetica". Sollevò l'Elisir e lo porse alla donna.


Lei non disse nulla, osservando l'Elisir per alcuni istanti e infine accettandolo. Rimase lì con lui, lo sguardo rivolto all'orizzonte rosato.


Era incredibilmente bella, praticamente perfetta, come giada. Il chiarore del sole che tramontava si riflesse su di lei, rendendola ancora più bella.


Sembrava che il tempo si fosse fermato. Mentre stavano lì, sulla Montagna Est, le loro ombre si fusero nel sole della sera, come inchiostro che tingeva l'acqua. Era qualcosa che sarebbe durato in eterno.


La luce del crepuscolo sfumò finché il sole sparì dietro l'orizzonte e la luna fece capolino. Alla fine, la Sorella Anziana Xu si voltò e s'incamminò per andarsene. Aveva fatto solo cinque passi prima di fermarsi.


"Sono stata al Laboratorio di Elisir per la Coltivazione. L'Elisir della Coltivazione Cosmetica che mi hai dato, non l'hai acquistato tu". Detto ciò se ne andò, senza voltarsi indietro.


Meng Hao la fissò scioccato e per un po' non riuscì a muoversi. Si grattò la testa. I suoi occhi s’illuminarono poco a poco. Non avrebbe mai immaginato che sarebbe potuto succedere qualcosa del genere. Eppure sembrava fosse successo...
                                


                                



