---
weight: 371
title: Capitolo 371 - Preparare un’Anima Nascente Come si Preparano gli Elisir
pubDate: 2025-03-17T11:17:34.902Z
tags:
    - issth
---


Gli occhi di Meng Hao brillavano mentre guardava Yan Song che svaniva. Allungò il braccio e prese il contenitore di legno che fluttuava davanti a lui, poi si voltò e se ne andò.


Non si fidava di lui, quindi aveva usato il Qi Demoniaco per incontrarlo.


Naturalmente, Yan Song temeva Meng Hao a causa della Fortezza di Spine. Per questo motivo aveva usato altri mezzi per incontrarlo e non si era presentato di persona.


“Dato che nessuno dei due si fida dell’altro, perché mi ha invitato ad andare con lui…?” pensò Meng Hao mentre tornava da dov'era venuto. “Ovviamente non siamo nemmeno nemici, quindi perché dovrebbe volermi ingannare? Può essere che ci sia un fondo di verità?”


Era notte inoltrata e la parte est della città era molto tranquilla. Tutta la frenesia e il trambusto che c’erano prima della guerra erano scomparsi. Quasi tutto era in rovina.


Aveva percorso meno di trecento metri, quando improvvisamente si bloccò e indietreggiò di tre passi.


Non appena lo fece, verdi onde si emanarono dal punto in cui si trovava prima. Allo stesso tempo, tra le onde apparve l’immagine di una persona. Era impossibile vederla chiaramente, ma nel bagliore verdastro, Meng Hao riuscì a percepire un’aura totemica.


“Coltivatore del Deserto Occidentale!” pensò. “La Fortezza di Spine non è completa in quest’area! Quindi Yan Song aveva altri motivi per attirarmi quaggiù!” Negli occhi di Meng Hao apparve una luce gelida.
Indietreggiò velocemente, una luce dorata che proveniva dal suo corpo. Chiuse la mano destra in un pugno mentre attaccava la luce verde.


Risuonò un boato. Il pugno di Meng Hao non colpì niente, ma scagliò comunque un potente attacco verso la luce verde. Parve, però, che fosse pronta specificatamente per Meng Hao. Prima che il suo attacco potesse andare a segno, esplose in puntini di luce che si sparsero nel vento. Poi si riunirono, solidificandosi in una frusta verde che sferzò in direzione di Meng Hao.


Meng Hao grugnì sorpreso. Era la prima volta che incontrava qualcuno capace di evitare il suo pugno destro. Vero, l’attacco era illusorio, ma il fatto che il suo avversario l’avesse schivato significava che era straordinario.


“Questa persona non è venuta con Yan Song. Yan Song si è nascosto e sapeva perfettamente che non ero venuto di persona. Però questo Coltivatore ha evitato il mio attacco… in modo tale che è chiaro che non sapeva che fosse un colpo illusorio. Quindi non sa che questo non sono davvero io! Perciò, averlo incrociato è sicuramente una coincidenza… le possibilità di incontrarlo proprio qui tra tutti i posti di questa città non sono alte. Quindi posso dedurre che comunque sia entrato in questa città… non è solo!”
Meng Hao sbuffò freddamente mentre permetteva alla frusta di avvolgersi intorno al suo corpo.


Risuonò un boato mentre Meng Hao collassava in migliaia di frammenti di Qi che si dispersero nell'aria.


Si udì un suono di sorpresa mentre la frusta verde tornava indietro. Dentro di sé il Coltivatore del Deserto Occidentale avvertì una brutta sensazione.


Però, mentre si ritirava, i frammenti di Qi che prima formavano Meng Hao si scagliarono in avanti per dare forma a un nuovo Meng Hao. Allungò la mano sinistra per afferrare la frusta, per poi tirarla verso di sé.


“Vieni qui!”


Nell'aria risuonò un ruggito. La frusta lo strattonò violentemente e tra le onde verdi si poté vedere l’immagine di una persona che fluttuava nell'aria.


Meng Hao tirò la frusta, che iniziò a vibrare, per poi trasformarsi improvvisamente in cenere.


Meng Hao vide le onde sparire in lontananza e i suoi occhi lampeggiarono gelidi. “Sono piuttosto sicuro che tutto ciò non abbia niente a che fare con Yan Song. Però nessuno può semplicemente attaccare Meng Hao e poi fuggire!” il suo corpo si fece sfocato, per poi dividersi in dieci Meng Hao, che subito si scagliarono all'inseguimento in ogni direzione.


Nel frattempo, nel cortile di Meng Hao, il vero Meng Hao stava ammirando i fiori di loto. Tutto era calmo e silenzioso e non stava davvero prestando attenzione a ciò che stava succedendo con i suoi cloni di Qi Demoniaco.


Era passato il tempo necessario a mezzo bastoncino d’incenso per bruciare quando si alzò in piedi, la sua espressione la stessa di sempre. Camminò lentamente nella notte, percorrendo le strade con passo sicuro. Presto fu a trecento metri di distanza dal suo cortile.


Non gli ci volle molto per arrivare in un angolo nascosto di una strada, dove si fermò, apparentemente aspettando qualcosa. Passò il tempo di due respiri, dopo alcune onde si incresparono alle sue spalle, dietro alle quali si distinguevano dieci figure identiche a lui, che inseguivano le onde con espressione gelida.


Wu Mu era stupidamente spaventato. Era un membro della Tribù dei Corvi Esploratori del Deserto Occidentale e un membro delle forze che avevano partecipato alla grande guerra del Palazzo delle terre Nere. Era uno dei diversi Coltivatori sopravvissuti alla Fortezza di Spine. Dato che possedeva dei totem di tipo legno era stato inviato in città per una missione omicida.


Circa una decina di persone era venuta con lui. Non sapeva molto del livello delle loro basi di Coltivazione, ma lui era al livello della fase avanzata della Formazione del Nucleo. Questo, insieme alle tecniche segrete della sua Tribù, e ai suoi totem di tipo legno faceva sì che anche un Coltivatore nella fase dell’Anima Nascente avrebbe avuto difficoltà a sconfiggere la sua tecnica di occultamento.


Come avrebbe potuto immaginare che la prima persona che avrebbe incontrato in città sarebbe stato Gran Maestro Meng, colui che aveva evocato la Fortezza di Spine? Pensava che, grazie ai suoi totem di tipo legno, la Fortezza di Spine non sarebbe stata in grado di avvertire la sua presenza, e quindi aveva deciso di attaccare.


Pensava che se fosse stato capace di sconfiggere il misterioso Gran Maestro Meng, sarebbe stato un grande risultato. Dopo essere tornato alla sua Tribù, avrebbe sicuramente ricevuto una ricompensa.
Anche se non era in grado di ucciderlo, poteva almeno ferirlo. In ogni caso, era certo che fosse sicuro attaccare.


Come avrebbe potuto immaginare che non stava attaccando il vero Gran Maestro Meng, ma un suo clone? Questo lo lasciò a bocca aperta e lo colmò di terrore. Doveva fuggire alla massima velocità, maledicendo Meng Hao per essere apparso nel bel mezzo della notte sotto forma di clone.


Dopo di ciò, la sua paura era aumentata ancora di più al veder apparire dieci cloni del Gran Maestro Meng che l’avevano inseguito, infaticabili, bloccandogli ogni via di fuga. Se non fosse stato per le sue tecniche speciali di occultamento e ritirata, insieme a un paio di totem di tipo legno, sarebbe già stato catturato da tempo.


Mentre fuggiva dai cloni, all'improvviso vide Meng Hao stagliarsi di fronte a lui.


“Maledizione," pensò "questo Gran Maestro Meng non solo prepara elisir, usa una tecnica dei fulmini ed è bravo a usare i cloni. Come può esistere qualcuno di così inumano?”


Imprecò involontariamente mentre guardava Meng Hao, che rimaneva fermo guardandolo con disprezzo.


“Beh, avrà anche delle tecniche strane, ma non è abbastanza per catturarmi!” Wu Mu sbuffò freddamente, il suo corpo che sfrecciava mentre agitava la manica, facendo sì che le onde che lo circondavano si scagliassero su quello che pensava essere un altro clone. Era lo stesso modo che aveva usato prima per eliminare gli altri cloni.


Non appena Wu Mu calò su Meng Hao, lo udì parlare. “Hai davvero molto da imparare sul Dao dei totem”.


Prima che Wu Mu potesse reagire, vide Meng Hao davanti a sé che sollevava la mano e puntava il dito verso di lui.


Risuonò un boato mentre una forza invisibile e violenta circondava Wu Mu. Attonito, era sul punto di ritirarsi quando un bagliore sanguigno permeò l’aria. Il bagliore avvolse il suo corpo, strappando gli strati d’invisibilità che lo circondavano, mostrandolo al mondo.


“Non è un clone!” pensò, con la mente che vorticava. Il suo volto era di un pallore spettrale ed era sul punto di usare un’altra tecnica magica, quando Meng Hao lo guardò direttamente negli occhi. Il suo sguardo sembrava contenere il potere del Tempo. Sbigottito, era come se avesse perso l’abilità di pensare. Tutto parve rallentare, come se il Tempo nel suo corpo fosse cambiato.


Quando ritornò in sé, vide la mano destra di Meng Hao saettare nell'aria e afferrarlo per la gola. Tutto si fece nero mentre Wu Mu perdeva conoscenza.


Meng Hao aveva ancora Wu Mu in mano. Per tutto il tempo la sua espressione era rimasta la stessa.
Lentamente tornò indietro. Alle sue spalle, i dieci cloni di Qi Demoniaco svanirono nel nulla. Allo stesso tempo, un contenitore di legno si levò in aria e Meng Hao lo afferrò. Lo osservò, poi si allontanò, portando Wu Mu con un braccio.


Non fu una notte pacifica e tranquilla a Città della neve Sacra. Ci furono più di cinquanta omicidi e addirittura alcuni membri del Clan della Neve Gelida vennero uccisi.


Alla fine i quattro Anziani rilasciarono il potere delle loro basi di Coltivazione, causando esplosioni che risuonarono nel cielo notturno, fino al mattino.


Il caos all'esterno non influenzò Meng Hao nel suo cortile. Estrasse del sangue da Wu Mu e vivisezionò i suoi tatuaggi totemici per studiarli.


Non avrebbe rinunciato al suo sogno di capire i totem. Aveva la sensazione che fossero la chiave per la Perfetta Anima Nascente.


“Tatuaggi di tipo legno… possono evitare la Fortezza di Spine. Deve avere qualcosa a che fare con le sue caratteristiche di legno”. Meng Hao teneva in mano una fiala che conteneva parte della forza vitale di Wu Mu. Emanava il potere del legno e Meng Hao abbassò lo sguardo sull'uomo e sul tatuaggio totemico sul suo braccio che rappresentava una foglia verde.


“Il legno è uno dei cinque elementi” ragionò, con diversi pensieri che si ammassavano nella sua mente.
“Metallo, legno, acqua, fuoco, terra. Cinque elementi, cinque colori. Bianco, verde, nero, rosso, giallo. La perfezione è un’Anima Nascente di Cinque Colori… un’Anima Nascente del Legno sarà verde. Se otterrò cinque totem con diverse proprietà, coltivandoli fino all'ultimo livello, sarà come utilizzare una tecnica di preparazione di un elisir di cinque elementi! Con cinque colori, posso preparare un’Anima Nascente di Cinque Colori!” Questo era il risultato di tutte le ricerche che aveva fatto sui totem.


Aveva avuto quest’idea diverso tempo prima, ma dopo ulteriori ricerche si sentiva più sicuro di sé.


“Funziona anche con il mio Dao dell’alchimia. Il mio corpo è la fornace, il mio cuore è la formula. Preparerò un grande elisir del Cielo e della Terra, un’Anima Nascente di Cinque Colori!” i suoi occhi brillavano intensamente. L’idea di preparare un’Anima Nascente in questo modo era qualcosa che nessuno aveva mai fatto prima.


Altri avevano usato la coltivazione per produrre un’Anima Nascente. La decisione di Meng Hao, però, era di usare le tecniche di preparazione degli elisir per preparare un Anima Nascente!


“Questo è l’unico modo di raggiungere la Perfezione!” pensò, con espressione di grande aspettativa.                        


                                



