---
weight: 3800
title: Capitolo 380 - La Larva Cieca
pubDate: 2025-03-17T11:17:34.904Z
tags:
    - issth
---


“Non sei d’accordo?” chiese Hanxue Bao, fissando Meng Hao, sconfortato. Basandosi sull’esperienza maturata negli anni, riusciva a percepire la minima esitazione visibile sul volto altrimenti calmo di Meng Hao.


Sospirò dentro di sé e scosse la testa, ridendo leggermente.


“Signore…” iniziò Meng Hao, sentendosi in colpa. Percepiva la sincerità di Hanxue Bao e, anche se era per il bene del suo stesso Clan, Meng Hao sapeva che davvero gli stava offrendo una nuova strada da percorrere.


Purtroppo, al momento, Meng Hao non poteva tornare nel Dominio Meridionale.


Il volto di Hanxue Shan era pallido. Sollevò la testa e si sforzò di sorridere, ma non poteva essere più abbattuta di così. Si alzò e s’inchinò in direzione di Meng Hao, per poi allontanarsi. Sembrava non potesse trattenersi per paura di piangere a causa del dolore che provava.


“Non importa” disse Hanxue Bao, non volendo forzare Meng Hao a dare spiegazioni. “Ti ho messo in una posizione imbarazzante. Hai la tua strada da seguire, non hai bisogno che organizzi le cose per te. Molto bene”. Si alzò, guardando l’incantesimo che appariva sul terreno.


“Il Clan della Neve Gelida ha sette Anziani allo stadio dell’Anima Nascente. Ne hai già incontrati quattro. Gli altri tre si sono recati nel Dominio Meridionale l’anno scorso, per preparare un incanto per il teletrasporto. Purtroppo l’incantesimo deve penetrare l’incantesimo di blocco del Palazzo delle Terre nere.


È solo recentemente che l’incantesimo di teletrasporto è stato completato dal loro lato. In circa cinque giorni dovrebbero essere in grado di attivarlo. A quel punto, potremo lasciare questo luogo”. Hanxue Bao colpì la sua borsa da trasporto. All'improvviso, tutto divenne freddo e fiocchi di neve cominciarono a volteggiare davanti a loro. L’espressione di Meng Hao era seria mentre fissava l’oggetto che Hanxue Bao teneva in mano.


Sul suo palmo c’era un baco da seta blu, della dimensione di un mignolo. Era traslucido, come cristallo e brillava di una luce blu. Il freddo che permeava l’aria proveniva proprio dalla larva.


Il respiro di Meng Hao si fece affannoso.


“Ti era stata promessa una Larva della Neve Gelida. Considerando le basi di Coltivazioni degli altri, avrebbero avuto bisogno di sei mesi per completarla. Ma il tempo sta scadendo, quindi ti darò la mia! Questa è una Larva della Neve Gelida modificata, molto più forte di una normale larva. Negli anni, il nostro Clan della Neve Gelida ha creato solo sei Larve della Neve Gelida modificate. Questa è la settima.


Grazie alle modifiche, questo tipo di Larva della Neve Gelida può legarsi a due padroni. Nutrila con il tuo sangue e sarà tua”. Agitò la mano e una luce blu si scagliò contro Meng Hao, librandosi di fronte a lui.
Prese un respiro profondo mentre fissava la Larva della Neve Gelida che fluttuava di fronte a lui. Poi, si morse un dito per far cadere una goccia di sangue sulla larva.


Nel momento in cui la goccia di sangue svanì, Meng Hao poté percepire una connessione con la Larva della Neve Gelida. Il corpo della larva luccicò mentre si posava lentamente sulla mano di Meng Hao. Da essa proveniva un gelo impressionante. Era come se stesse tenendo in mano un pezzo di ghiaccio.


Meng Hao prese un respiro profondo mentre s’inchinava in direzione di Hanxue Bao. Aveva raggiunto il suo scopo. Si sentiva euforico. Ora l’unica cosa che gli restava da fare era trasformare la Larva della Neve Gelida in una Larva Cieca.


Una volta diventata una Larva Cieca, il filo non avrebbe potuto essere spezzato né la larva distrutta! Un insetto incredibile come quello era un tesoro del Cielo e della Terra, uno dei metodi più potenti di combattere la Tribolazione Celeste.


“Mi ritirerò in meditazione solitaria” disse Meng Hao, contenendo l’euforia che provava dentro di sé.
S’inchinò di nuovo, poi si voltò per andarsene. Non si allontanò di molto, ma entrò in un edificio mezzo crollato che si trovava lì vicino.


Hanxue Bao lo guardò allontanarsi, sospirando dentro di sé. Si era affezionato a Meng Hao, ma sapeva che aveva i suoi piani e le sue aspirazioni. Poi si voltò verso Hanxue Shan e sospirò di nuovo.


In una stanza dell’abitazione collassata, Meng Hao si sedette a gambe incrociate, respirando profondamente. Evocò un incantesimo e poi puntò il dito verso il suolo, radunando silenziosamente il Qi demoniaco. Circolò intorno al suo corpo, formando una barriera. Anche se era in buoni rapporti con il Clan della Neve Gelida, doveva comunque pensare a proteggersi.


Questo valeva soprattutto perché aveva appena rifiutato la loro offerta. Coperto dal Qi Demoniaco, Meng Hao estrasse alcuni elisir medicinali, poi chiuse gli occhi e iniziò a meditare. Dopo poche ore, aprì di nuovo gli occhi, che brillarono intensamente. Ora si era ripreso completamente. Il suo Senso Spirituale era cresciuto e anche la sua base di Coltivazione.


Meng Hao era sicuro che dopo aver superato la Tribolazione Celeste, sarebbe passato allo stadio della Formazione del Nucleo.


Quando fu pronto, Meng Hao prese la Larva della Neve Gelida e una Foglia del Gelso del Tuono, posandogliela davanti. Non appena apparve la foglia, un brivido attraversò la Larva della Neve Gelida.
Sembrava che trovasse la foglia incredibilmente alettante. In un battito di ciglia, dei fulmini circondarono la foglia, che venne completamente consumata dalla Larva della Neve Gelida.


Gli occhi di Meng Hao brillarono mentre estraeva lo specchio di rame per duplicare la Foglia.
Fortunatamente aveva diverse Pietre dello Spirito nella borsa da trasporto. Nonostante odiasse vederle sparire a causa della duplicazione, il pensiero di avere finalmente una Larva Cieca lo privava di qualunque esitazione.


Una foglia, due foglie, cento foglie… Meng Hao sbarrò gli occhi incredulo al vedere la Larva della Neve Gelida consumare così tante Foglie del Gelso del Tuono. Non dava segno di fermarsi. Sembrava essere in grado di mangiare tutte le Foglie del Gelso del Tuono del mondo.


Il cuore gli sprofondò nel petto. Le informazioni che aveva sulla larva provenivano dal Coltivatore delle Terre Nere che aveva incontrato nel Dominio Meridionale. Dopo diverse analisi, aveva capito che la maggior parte delle parole dell’uomo erano vere. Ora, però, iniziava a essere scettico.


Mormorò tra sé e sé, gli occhi che brillavano mentre decideva di giocarsi il tutto per tutto. Usò tutte le Pietre dello Spirito che aveva nella borsa da trasporto per continuare a duplicare le Foglie del Gelso del Tuono per nutrire la Larva della Neve Gelida.


Passò del tempo. Presto passò un giorno. Nel pomeriggio, gli occhi di Meng Hao erano iniettati di sangue mentre continuava a dare una foglia dopo l’altra alla Larva della Neve Gelida. Ormai penava di averle dato tante Foglie da creare una foresta.


Eppure la Lava non dava alcun segno di essere sazia. Però, stava cambiando! Era ancora blu, ma ora aveva diversi cerchi bianchi!


I cerchi sembravano occhi, e pareva avessero il potere di possedere la mente di chi li guardava. Al momento, sulla sua pelle c’erano cinque cerchi.


Meng Hao spostò lo sguardo sulla borsa da trasporto, il cuore colmo di dolore. Aveva guadagnato parecchie Pietre dello Spirito dopo essere diventato Patriarca della Luce Dorata. Però ne aveva già perse la metà. Stringendo i denti, continuò a dar da mangiare alla Larva della Neve Gelida.


Foglia, dopo foglia, dopo foglia…


Al mattino del terzo giorno, gli occhi di Meng Hao erano completamente iniettati di sangue. La Larva della Neve Gelida che teneva in mano aveva ora otto cerchi. Quando il nono apparve, nella borsa di Meng Hao non c’erano più Pietre dello Spirito.


Un’espressione di dolore gli comparve sul volto. Pochi giorni prima aveva un grande numero di Pietre dello Spirito che gli davano la sicurezza di comprare qualunque cosa volesse in qualunque momento.


Ora era esattamente il contrario.


“Se non posso creare la Larva Cieca…” Meng Hao strinse i pugni e smise di pensare al problema. Decise di rischiare tutto. Arrivato a questo punto, tanto valeva che arrivasse fino alla fine.


Quando giunse la notte del terzo giorno, la borsa da trasporto di Meng Hao era completamente vuota. Nel momento in cui la Larva inghiottì l’ultima Foglia, finalmente comparve il nono cerchio, lasciando Meng Hao a bocca aperta.


“Maledizione! Non ho più pietre dello Spirito e questa cosa ancora non è cambiata? Non dovrebbe trasformarsi?” Fissò scioccato la Larva sul suo palmo, che rimaneva immobile. Nella sua mente, Meng Hao percepiva che voleva continuare a mangiare. Meng Hao era sul punto di collassare.


“Il mio milione di Pietre dello Spirito…” abbassando lo sguardo sulla sua borsa da trasporto, si rese conto che l’unica cosa che gli restava erano le Pietre dello Spirito di livello superiore. Erano la sua ultima risorsa, oggetti salvavita che poteva usare in momenti critici per assorbire energia spirituale.


Passeggiò avanti e indietro per il tempo necessario a un bastoncino d’incenso per bruciare. Sembrava che la Larva della Neve Gelida avesse capito che non c’era più cibo. Smise di emanare il desiderio di mangiare e iniziò a produrre seta.


Meng Hao fissò la Larva che produceva seta simile a neve. Non era la seta leggendaria della Larva Cieca.
In un istante la larva fu ricoperta e presto divenne un bozzolo grande quanto il pugno di un neonato.


Meng Hao si accigliò. C’era qualcosa di strano. Dopo averla esaminata con il Senso Spirituale, il suo battito accelerò. Continuò a esaminarlo per un momento, poi il respiro si fece affannoso.


“Percepisco un’altra aura” disse con gli occhi brillavano. “Non è la Larva della Neve Gelida, è qualcosa di molto, molto più potente… non si possono nemmeno paragonare!” chiuse gli occhi per pensare un momento e, quando li riaprì, sorrideva.


“Tra due giorni emergerà dal bozzolo!” mise da parte il prezioso bozzolo e dissipò il Qi Demoniaco dell’area. Era notte fonte e la luce intensa della luna illuminava la terra. Meng Hao prese un respiro profondo mentre si allontanava dal luogo in cui si era ritirato.


I Coltivatori del Clan della Neve Gelida di guardia, si accorsero immediatamente di Meng Hao.
Congiunsero le mani e s’inchinarono, con espressioni di riverenza sul volto.


Gli ultimi giorni erano stati difficili per il Clan della Neve Gelida. Non sapevano quando i Coltivatori delle Terre Nere sarebbero arrivati. Se li avessero invasi un’altra volta, sarebbe stato difficile combattere, considerando la situazione in cui si trovava il Clan. Tutto ciò che potevano fare era rimanere in allerta e aspettare che l’incantesimo si attivasse.


I fiocchi di neve danzavano alla luce della luna. Nevicava da due giorni e il terreno era coperto da uno spesso strato. Anche se era notte fonda, la luce della luna riverberava sulla neve bianca, tingendo tutto d’argento.


Meng Hao inspirò l’aria gelida, guardandosi attorno. Alla fine il suo sguardo si posò su una figura familiare in lontananza.


Era Hanxue Shan. Sedeva su un cumulo di detriti, fissando il cielo. Era impossibile capire che cosa stesse pensando.


Guardandola, Meng Hao sospirò dentro di sé. A causa della questione della Larva della Neve Gelida si era completamente dimenticato di quanto la ragazza fosse rimasta rattristata dal suo rifiuto.


Mormorando tra sé e sé, Meng Hao ripensò alle morbide braccia che l’avevano sostenuto prima che svenisse. Ripensò anche alla preoccupazione nel suo sguardo, sostituita dalla gioia quando aveva ripreso coscienza. La neve si posò sul suo volto mentre s’incamminava verso di lei. La giovane si voltò a guardarlo. Immersa nella neve e nella luce della luna, il suo volto grazioso sembrava ancora più bello.
Poteva vedere le lacrime nei suoi occhi. Guardò Meng Hao, poi si morse il labbro e voltò la testa.


Meng Hao rimase alle sue spalle per un attimo, poi si schiarì la voce.


“Ehi, ho sentito che sei un’ammiratrice di Gran Maestro del Calderone degli Elisir. Vuoi che te lo presenti?”


                                



