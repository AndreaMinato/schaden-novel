---
weight: 4
title: Capitolo 4 - Lo Specchio di Rame
pubDate: 2025-03-17T11:17:34.741Z
tags:
    - issth
---


Il Padiglione del Tesoro era ovviamente ricolmo di tesori. Entrandovi, si rimaneva abbagliati dalle luci brillanti. Gli scaffali di giada, ordinati con cura, erano stati riempiti con bottiglie, spade, ornamenti e gioielli. Il respiro di Meng Hao accelerò, mentre il suo cuore iniziava a battere velocemente. Gli sembrava che tutto il sangue nel suo corpo fosse confluito nel cervello. Rimase lì in piedi, sbalordito.


Nella sua breve vita, Meng Hao non aveva mai visto così tante ricchezze. Gli pareva quasi che lo stessero per sommergere. Gli girava la testa, e senza accorgersi si ritrovò a pensare di prendere tutto e fuggire.


“Il valore di questi tesori…”, mormorò Meng Hao, “…è inestimabile. Il compenso per lavorare per gli Immortali è incredibile”. Superò uno degli scaffali di giada, l’eccitazione dipinta sul viso, tendendo il collo inconsciamente. Si chiedeva se il terzo piano del Padiglione del Tesoro fosse come il primo, o se magari contenesse tesori ancora più preziosi.


“Gli Immortali… sono così ricchi!” Meng Hao fece un profondo sospiro. Improvvisamente, qualcosa di strano attirò il suo sguardo. Su uno degli scaffali di giada notò uno specchio di rame.


Era particolarmente segnato dal tempo. Non sembrava molto speciale, non brillava nemmeno. Non reggeva minimamente il confronto con gli altri tesori che lo circondavano.
Sorpreso, Meng Hao lo prese e lo guardò attentamente. Non aveva davvero nulla di speciale, come se appartenesse al mondo mortale. Nulla che lo rendesse unico. Eppure, era lì nel Padiglione del Tesoro, quindi doveva per forza essere un oggetto di valore.


“Il Giovane Fratello ha davvero intuito,” disse una voce alle sue spalle. Non sapeva quando quell’uomo dall’apparenza scaltra fosse entrato, eppure era lì con gli occhi fissi sullo specchio di rame. La sua voce trasudava apprezzamento, mentre riprendeva a parlare: “Il fatto che tu abbia preso proprio questo specchio di rame significa che eri destinato a farlo. Ci sono molte leggende che ne parlano. La cosa più strana è che solo coloro che hanno una buona sorte e hanno accumulato buone azioni nelle vite passate possono ottenerlo. Sembra che il Giovane Fratello sia la persona giusta. Con questo specchio, puoi tenere in pugno il cielo e la terra. Hai una grande opportunità”. Quando finì di parlare, fece dei lunghi sospiri. La sua voce sembrava pregna di uno strano potere che costringeva Meng Hao ad ascoltarlo.


“Questo specchio…” Meng Hao abbassò nuovamente lo sguardo sullo specchio, una strana espressione sul viso. Non era coperto di incisioni intricate, ma era profondamente corroso e ciò lo rendeva molto indefinito.


“Giovane Fratello, non concentrarti su quanto lo specchio sia offuscato. Dovresti sapere che i veri tesori di natura spirituale spesso si celano negli oggetti ordinari. Più umili appaiono, più sono preziosi. Meng Hao era sul punto di riporre lo specchio sullo scaffale, quando l’uomo scaltro si affrettò a fermarlo. Guardò Meng Hao con serietà.


“Giovane Fratello, il fatto che tu abbia preso questo oggetto significa che eri destinato a farlo. Vuoi davvero riporlo solo perché sembra privo di valore? Sono stato responsabile del Padiglione del Tesoro per molti anni e conosco l’origine di ogni singolo oggetto qui contenuto. Molti anni fa, questo specchio di rame è stato la causa di un grande conflitto nello Stato di Zhao. È stato creato da un raggio di luce proveniente dal Cielo. Dopo esserne venuto in possesso, Patriarca Affidabilità lo ha studiato in segreto, convinto che fosse un oggetto appartenente a qualche essere celeste. Alla fine, però, non è riuscito a decifrarne i misteri ed è giunto alla conclusione che fosse destinato a qualcuno che l’avrebbe usato per calpestare sia la terra che il cielo“.


Meng Hao fu colto di sorpresa al sentir nominare Patriarca Affidabilità. Era appena entrato nella Fazione Esterna della Setta e c’erano così tante cose che non sapeva. Esitò per un attimo.


“Patriarca Affidabilità l’ha studiato e non l’ha capito. Io…”


“Le tue parole non sono corrette, Giovane Fratello. Permetti a questo Anziano Fratello di spiegarti. L’insuccesso di Patriarca Affidabilità nei suoi studi non fa altro che dimostrare che c’è qualcosa di unico e inusuale in questo tesoro. Prima di te, dieci o più persone l’hanno preso per studiarlo e, sebbene nessuno sia riuscito a comprenderlo, non si sono pentiti della loro scelta.


&nbsp;


“E se… e se fossi tu la persona destinata ad avere lo specchio? In ogni caso, se lo prendi, dormirai sonni tranquilli. Dei tuoi compagni discepoli che hanno preso lo specchio in passato, la maggioranza è ritornata in tre mesi, e io ho lasciato che scegliessero qualcos’altro. Dopo aver trattato con me per un po’, ti renderai conto che sono molto alla mano. Non faccio nulla per rendere la vita difficile ai miei compagni discepoli.


&nbsp;


Se lo prendi, ma non riuscirai a svelarne i misteri, potrai tornare in qualunque momento e scambiarlo con qualcos’altro. Ma se rinunci ora e si scopre che eri destinato ad averlo, lo rimpiangerai per il resto della tua vita”. L’uomo osservò Meng Hao con attenzione. Quando lo vide esitare, rise tra sé e sé. I nuovi discepoli erano sempre facili da manipolare. Tutto quello che doveva fare era raccontare loro la leggenda dello specchio e bastava quella storia grandiosa per sedurre le loro menti e far ribollire i loro cuori.


“Ma…” Meng Hao aveva letto e studiato fin dall’infanzia, quindi era piuttosto intelligente. Dall’espressione apparentemente seria dell’uomo scaltro, poteva dedurre che lo specchio non fosse esattamente come l’aveva descritto. Ma l’uomo rimaneva fermo lì di fronte a lui, chiaramente determinato a impedirgli di riporre lo specchio. Anche lasciarlo cadere sarebbe stato poco utile. Iniziava a pentirsi di averlo preso dallo scaffale.


“Giovane Fratello,” lo interruppe, con il volto severo e la voce bassa, “non infrangere le regole già al tuo primo giorno. Quando prendi qualcosa dal Padiglione del Tesoro, ti è fatto divieto di riporlo“. L’uomo scaltro pensò che quando era troppo, era troppo. Questo era il metodo che usava di solito per convincere le persone a prendere lo specchio. Scosse l’ampia manica e un soffio di vento investì Meng Hao, trascinandolo fuori dal Padiglione del Tesoro e depositandolo all’esterno.


La porta principale del Padiglione del Tesoro si richiuse con un boato.


Dall’interno riecheggiò la voce dell’uomo scaltro: “Ho il cuore tenero con i mie compagni discepoli. Se davvero non sei destinato ad avere lo specchio, puoi riportarmelo tra alcuni giorni”.


Accigliato, Meng Hao rimase a guardare la porta chiusa. Sospirò e riportò lo sguardo sullo specchio di rame che teneva tra le mani. Ripensò alle parole del primo capitolo del Manuale di Condensazione del Qi ed esitò. Se davvero Patriarca Affidabilità l’aveva studiato, un qualche valore doveva pur averlo. Scuotendo la testa, infilò lo specchio nella tunica. Infine, lanciando un ultimo sguardo di rabbia al Padiglione del Tesoro, si voltò e se ne andò.


Camminò lungo i verdi sentieri della Fazione Esterna della Setta, usando come guida le informazioni del contenitore di giada. Era circa mezzogiorno quando trovò la sua casa. Sul versante nord, in una sezione remota della Fazione Esterna della Setta. Circondata da molte altre abitazioni.


Spinse la porta aperta, che sbatté contro la parete. All’interno c’erano un letto e una scrivania. Meng Hao rimase sulla porta, sentendosi piuttosto soddisfatto. Quel posto era sicuramente migliore della sua stanza nell’Alloggio della Servitù.


Si sedette sul letto a gambe incrociate, prese un respiro profondo e trasse lo specchio di rame dalla tunica. Lo studiò con attenzione, fino a quando il sole cominciò a calare oltre le montagne occidentali. Accese una lampada a olio e riprese a studiare l’oggetto, invano. Non aveva idea di quale potesse essere il suo scopo.


Non importava da che verso lo guardasse, lo specchio di rame continuava a sembrargli un oggetto totalmente ordinario.


Quando fu notte fonda, Meng Hao mise da parte lo specchio e rivolse lo sguardo alla finestra, ammirando la luna. Pensò al ragazzo grasso e al suo russare. Un po’ gli mancava.


La luna splendeva luminosa nel cielo, allungando i suoi raggi fino alla cornice della finestra. Tutto taceva, a eccezione del vento che scuoteva le fronde degli alberi. Meng Hao fece un profondo respiro, pensando alla luna. Si sentiva commosso, come se per lui fosse iniziata una nuova epoca.


Mormorò tra sé e sé: “Non sarò mai più uno studente nella regione di Yunjie. Diventerò un discepolo della Fazione Esterna della Setta dell’Affidabilità…”


Meng Hao si concentrò, chiuse gli occhi e sedette in meditazione, facendo circolare nel proprio corpo la corrente dell’energia spirituale. L’aveva fatto per mesi e ormai era diventata un’abitudine.


Una differenza tra la Fazione Esterna della Setta e l’Alloggio della Servitù era che, nella prima, nessuno preparava il pranzo per gli altri. Ognuno doveva arrangiarsi per i pasti. Chi non lo avrebbe fatto sarebbe morto di fame e a nessuno sarebbe importato. Anche se, negli anni, nessuno nella Fazione Esterna della Setta dell’Affidabilità era mai morto di fame.


Dopo aver raggiunto il primo stadio di Condensazione del Qi, si può assorbire ed emettere l’energia spirituale del Cielo e della Terra. Anche se non allevia la fame, aiuta a mantenersi in vita.


Passarono diversi giorni. Un pomeriggio, Meng Hao sedeva a gambe incrociate in meditazione, quando, improvvisamente, udì uno spiacevole grido provenire dall’esterno. Spalancò immediatamente gli occhi, andando verso la finestra per guardare fuori. Vide un discepolo della Fazione Esterna della Setta riverso a terra, mentre veniva colpito ripetutamente da un altro discepolo. Il sangue colava da uno squarcio aperto nel petto, ma non era morto, solamente ferito. Il discepolo che lo aveva colpito fino a quel momento prese la sua borsa, poi se ne andò con una fredda smorfia di disapprovazione sul volto.


Il discepolo ferito faticò a mettersi in piedi, i suoi occhi pieni di violenta spietatezza. Barcollò via. Gli astanti lì intorno lo guardavano con freddezza e derisione.


Meng Hao osservava in silenzio. Nei giorni precedenti, aveva visto innumerevoli scene del genere e poteva ormai vantare una profonda comprensione della Fazione Esterna della Setta.


Il tempo si offuscò nei sette giorni seguenti. In quel periodo, Meng Hao vide altri discepoli venire derubati. Le lotte e i saccheggi tra discepoli della Fazione Esterna della Setta lo resero sempre più taciturno. Un episodio che l’aveva segnato particolarmente era stato l’assassinio di un discepolo al secondo o terzo livello di Condensazione del Qi per mano di un altro discepolo nell’Area Pubblica. Da quel momento Meng Hao divenne ancora più cauto e prudente quando doveva uscire.


Fortunatamente la sua base di Coltivazione era bassa e non possedeva nulla di valore, quindi quasi tutti lo ignoravano.


In realtà, Meng Hao si trovava a un punto morto della sua Coltivazione. Il secondo livello di Condensazione del Qi era diverso dal primo. Aveva ancora bisogno di energia spirituale, ma, secondo il Manuale di Condensazione del Qi, il suo corpo mortale aveva già iniziato a cambiare. Quindi, raggiungere il secondo livello di Condensazione del Qi avrebbe richiesto molta più energia spirituale di quanta ne era servita per il primo.


Allo stesso modo, Meng Hao aveva capito che cosa fosse un talento latente. La capacità del corpo di assorbire l’energia spirituale del Cielo e della Terra era semplicemente questo, un talento latente. Maggiore è il numero di talenti latenti che una persona possiede, maggiore è la quantità di energia che può assorbire. Minore è il numero di talenti, minore è la quantità di energia assorbibile. Per coloro con un alto numero di talenti latenti, più è il tempo che trascorrono facendo esercizi di respirazione, più è l’energia spirituale che possono assorbire.


Secondo i suoi calcoli, per raggiungere il secondo livello di Condensazione del Qi ci sarebbero voluti probabilmente uno o due anni. Il tempo necessario per raggiungere il terzo livello sarebbe stato anche maggiore.


Naturalmente, se avesse preso qualche elisir medicinale o qualche Pietra dello Spirito, avrebbe potuto usarle per amplificare l’energia spirituale e quindi diminuire l’attesa. Questa era la causa dei furti che avvenivano nella Fazione Esterna della Setta; ogni mese, gli elisir venivano distribuiti a tutti.


“Il forte diventa più forte, il debole diventa più debole”, si disse pacatamente Meng Hao. “È così che la Setta dell’Affidabilità prepara i discepoli per la Fazione Interna della Setta”.


Una mattina, sul presto, quando il cielo aveva appena iniziato a schiarirsi, Meng Hao sedeva in meditazione come al solito. Non aveva alcuna risorsa speciale, ad eccezione della sua determinazione. Perciò, non aveva rinunciato alle meditazioni notturne e agli esercizi di respirazione. Il suono delle campane si riversò nella Setta e Meng Hao aprì lentamente gli occhi.


“Queste campane…” i suoi occhi si spalancarono, come se avesse avuto un’illuminazione improvvisa. L’eccitazione si dipinse sul suo volto e si lanciò fuori dalla stanza, vedendo i discepoli suoi compagni accorrere da tutte le direzioni.


“Quando queste campane suonano è il momento della distribuzione delle Pietre dello Spirito e degli elisir medicinali. Dev'essere oggi”. Sempre più gente si precipitava da ogni direzione, correndo verso le campane. Sembrava che l’intera Fazione Esterna della Setta fosse lì.


“Giorno di Distribuzione degli Elisir” disse Meng Hao, respirando profondamente. Si unì alla folla fino a raggiungere la piazza al centro della Fazione Esterna della Setta. La piazza era gigantesca e lungo i bordi si ergevano nove pilastri di pietra, coperti da incisioni di draghi. Sul pilastro principale si trovava una piattaforma di circa novanta metri di diametro, sopra la quale vorticava una nuvola multicolore. Nella nuvola si muovevano figure indistinte.


Più di un centinaio di discepoli della Fazione Esterna della Setta erano lì, avvolti nelle loro tuniche verdi, mormorando tra loro e lanciando sguardi frequenti alla nuvola multicolore.


Poi, la nuvola si dissipò lentamente, rivelando un vecchio dal viso butterato, vestito con una tunica oro. Aveva il volto placido ed emanava dignità e un potere calmo e naturale. I suoi occhi brillavano come lampi. Due persone erano in piedi al suo fianco, un uomo e una donna, entrambi vestiti d’argento. L’uomo era straordinariamente bello e stava ben ritto, nonostante l’indifferenza trasparisse sul suo viso. Ma fu la donna che attirò l’attenzione di Meng Hao e, appena la vide, i suoi occhi si strinsero.


Era la donna che lo aveva rapito dal Monte Daqing tre mesi prima.
                                


                                



