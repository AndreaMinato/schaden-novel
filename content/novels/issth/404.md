---
weight: 4040
title: Capitolo 404 - Dalla Vergogna alla Rabbia
pubDate: 2025-03-17T11:17:34.908Z
tags:
    - issth
---


Mo Fang estrasse l’Elisir per la Crescita Demoniaca con espressione distaccata. Per quanto lo riguardava, non c’era nulla di cui preoccuparsi. Non aveva mai sentito di un neo-demone capace di resistere a un Elisir per la Crescita dei Demoni.


Però, ci volle solo un attimo perché la sua espressione venisse sostituita da una scioccata. Ma non era solo la sua, tutti i membri della Tribù dei Corvi Esploratori fissavano i cinque Lupi Legnoverde con gli occhi spalancati. Semplicemente non potevano crederci.


Pelosone non aveva neppure aperto gli occhi e stava ancora dormendo. Peloso 2 e gli altri avevano un’espressione strana sul muso. Annusarono l’aria e poi si voltarono a guardare Meng Hao, confusi.


Meng Hao non disse nulla. Tutti i lupi, a parte Pelosone, ricominciarono a giocare. Mo Fang e il suo elisir per la Crescita dei Demoni vennero completamente ignorati.


I neo-demoni dei membri della Tribù che li circondavano impazzirono, mentre i Lupi Legnoverde erano calmissimi. Al vedere ciò nella mente di Mo Fang risuonò un’esplosione come di tuono.


Nessuno fiatò. Quasi un centinaio di persone assisteva con il fiato sospeso.


“Impossibile…” disse Mo Fang. “Com’è possibile? Questo… questo è un elisir per la Crescita dei Demoni. Non c’è un solo demone che possa resistervi…” Aveva il volto pallido, era un brutto colpo per lui. Indietreggiò barcollando, borbottando tra sé e sé e fissando il suo prezioso Elisir per la Crescita Demoniaca. Poi riportò lo sguardo sui cinque Lupi Legnoverde.


La sua mente vorticava e nei suo occhi era visibile la confusione. All'improvviso iniziò a dubitare di se stesso.


Meng Hao tossicchiò seccamente. Mo Fang gli faceva un po’ pena. Se avesse tirato fuori qualche altro oggetto, forse avrebbe attirato l’attenzione di Pelosone e degli altri lupi. Ma per il lupo, l’Elisir per la Crescita Demoniaca non aveva assolutamente nessun valore.


Fin da quando erano piccoli, erano stati cresciuti con gli Elisir per la Crescita Demoniaca del Clan della Neve Gelida. Ancora più importante, nemmeno il Clan della Neve Gelida poteva preparare un Elisir per la Crescita dei Demoni di buona qualità come Meng Hao, a meno che non avesse un Gran Maestro del Dao dell’alchimia come lui.


Per fare un paragone era come se quei Lupi Legnoverde fossero stati cresciuti a oro e argento e qualcuno stesse provando a tentarli con un pezzo di rame o ferro. Come potevano essere interessati a qualcosa del genere…?


Questo era vero soprattutto per Pelosone, che aveva ingoiato un vero Elisir per la Crescita dei Demoni!


In realtà, la formula dell’elisir del Clan della Neve Gelida era perfetta, ma non potevano usarla per creare un vero Elisir per la Crescita dei Demoni, perché non erano Sigillatori del Demone!


Solo i Sigillatori del Demone potevano usare il Qi Demoniaco del Cielo e della Terra, fondendolo con l’elisir medicinale, per creare un vero Elisir per la Crescita Demoniaca.


Questo era l’elisir consumato da Pelosone. I cambiamenti che aveva provocato erano sconvolgenti, molto di più di quelli che accadevano nel mondo mortale.


“Se il Gran Maestro Mo non ha altri metodi da provare, credo che sia ora di selezionare alcuni dei suoi neo-demoni. Sacerdote della Terra, posso chiedervi di fare da testimone?” Meng Hao sorrise a Mo Fang, poi s’inchinò in direzione del Sacerdote della Terra, con le mani giunte.


Com’era possibile che Meng Hao non avesse notato che l’uomo stava studiando il tatuaggio totemico sulla sua mano destra? Era il suo piano fin dall'inizio e anche l’identità che aveva deciso di assumere.


Un discendente del Clan della Neve Gelida!


Il tatuaggio totemico sulla mano destra di Meng Hao non era altro che la Larva Cieca, che assomigliava molto alla Larva della Neve Gelida. Chi non conosceva la differenza le avrebbe sicuramente confuse. Le Tribù che usavano le larve come totem non erano molto comuni nel Deserto Occidentale, ma Meng Hao era sicuro che se avesse mostrato i talenti di un Dominatore di Demoni, presto tutti avrebbero fatto due più due.


Prima, era esattamente ciò che stava succedendo nella mente del Sacerdote della Terra.


Il Sacerdote della Terra rifletté per un momento e poi si voltò a guardare Mo Fang. Non aveva bisogno di dire nulla. Non solo il suo sguardo, ma gli sguardi di tutti i membri della Tribù dei Corvi Esploratori si posarono su Mo Fang. È difficile scendere da una tigre mentre la si cavalca, ed era proprio la situazione in cui si trovava Mo Fang.


Fissò Meng Hao. L’ostilità che percepiva aveva raggiunto livelli incredibili. Dopo un lungo momento , digrignò i denti. Non poteva violare le tradizioni dei Dominatori di Demoni davanti a tutte quelle persone. Nel momento in cui aveva ricevuto l’approvazione per provare a prendere i neo-demoni di Meng Hao, aveva acconsentito alla possibilità che Meng Hao reagisse così.


Mo Fang tossicchiò freddamente mentre pensava tra sé e sé: “I suoi demoni sono troppo strani. Però, anche se non ho modo di farmi seguire, se pensa che gli lascerò prendere i miei neo-demoni, si sbaglia di grosso!” pensando alla forza della sua orda di neo-demoni, si sentì più sicuro di sé. Dopo di ciò, agitò la mano destra, facendo apparire una speciale borsa da trasporto, che sembrava essere fatta di pelli di bestie. Iniziò a tremare e subito si levarono diversi fasci di luce, accompagnati da urla potenti.


In tutto c’erano 23 Lupi Legnoverde, 19 Serpi Legnoverde e 13 Pipistrelli Legnoverde. Volarono verso di lui, circondandolo ed emanando un potere sbalorditivo. I membri della Tribù dei Corvi Esploratori assistevano ammirati.


Questo fece diminuire l’imbarazzo di Mo Fang. I suoi occhi brillavano mentre estraeva un’altra borsa da trasporto che si agitò davanti a lui. Tre urla assordanti scossero qualunque cosa mentre apparivano tre neo-demoni lunghi trenta metri. Uno era un robusto Pitone Legnoverde e un altro era un Lupo Legnoverde il cui corpo crepitava d’elettricità.


Il terzo fece tremare tutta l’orda di neo-demoni. Era un enorme pipistrello!


Il pipistrello emanava un’aura antica, come se esistesse da molto, molto tempo. Anche se fluttuava a mezz'aria, le sue ali erano chiuse ed era ritto come un umano. Si guardò intorno con occhi freddi e penetranti. Chiunque posava gli occhi su di lui non poteva far altro che tremare.


“Tre demoni di livello 5, tutti e tre mutanti! E quel Pipistrello Nero… ha il potere della fase avanzata della Stabilità della Consistenza!
Ce ne sono molti al livello 4, anche se molti sono al livello 3. Nemmeno uno è al livello 2!”


Nel Deserto Occidentale un Dominatore di Demoni di livello 5 era considerato un potente esperto. Per esempio, la base di Coltivazione di Mo Fang era solo alla fase intermedia della Stabilità della Consistenza, ma al momento di combattere riusciva a tenere testa anche a qualcuno che si trovava nella fase avanzata.


“Questa è la mia orda di neo-demoni! Se pensi di esserne capace, prova a portarmeli via!” riecheggiò la voce di Mo Fang, carica di sicurezza. Aveva un’espressione orgogliosa. Era sicuro che, al massimo, Meng Hao avrebbe preso alcuni dei più deboli neo-demoni di livello tre. Dopo essersi appropriato di quei neo-demoni avrebbe usato tutte le sue risorse per allevarli. Erano con lui da anni, dandogli la sicurezza che non sarebbero capitolati di fronte a Meng Hao.


Meng Hao sorrise leggermente. Considerando chi era e la sua base di Coltivazione, non trovava che fosse inappropriato dare una lezione a quell'insignificante Coltivatore. Il suo sguardo si posò sui neo-demoni.


“Diventare uno dei neo-demoni di Meng Hao è una fortuna. Vi darò il tempo di tre respiri per decidere. Se volete seguirmi, venite qui”. Parlò con indifferenza, ma mentre lo faceva, emanò il suo Qi Demoniaco.


Anche se era solo una piccola quantità di Qi Demoniaco, circa una dozzina di neo-demoni iniziò a tremare. Anche i neo-demoni totemici dei membri della Tribù dei Corvi Esploratori iniziarono a ululare. Gli ululati risuonarono nell'aria mentre quasi tutti lasciavano il fianco dei loro padroni per innalzarsi nel cielo, con versi di speranza.


L’espressione dell'Anziano della Tribù cambiò mentre il tatuaggio totemico sul suo corpo iniziava a brillare e il Serpente Legnoverde si lanciava all'attacco, ululando.


Anche l’espressione del Sacerdote della Terra mutò mentre il suo tatuaggio totemico si illuminava. A bocca aperta, agitò la mano, facendo esplodere il potere della sua base di Coltivazione. Degli scudi invisibili si diffusero ovunque, impedendo ai neo-demoni totemici dei membri della Tribù di attaccare.


Il volto di Mo Fang era incredulo, il respiro accelerato. Fissò il branco di neo-demoni che pochi istanti prima gli stava ubbidientemente accanto. Ora ululavano come impazziti e si lanciavano contro Meng Hao. In un battito di ciglia, solo i tre neo-demoni di livello 5 rimasero indietro.


Nel tempo di un respiro, il Lupo Legnoverde e la nera Serpe Legnoverde si scagliarono contro Meng Hao. Rimaneva solo il pipistrello, che fissava Meng Hao con i suoi occhi gelidi. Però, in quello sguardo si poteva vedere intelligenza e stupore.


“Vieni” disse Meng Hao, fissando il pipistrello. Sentiva che soffriva per una qualche ferita nascosta che gli altri avrebbero fatto fatica a individuare.
Meng Hao percepiva solo un leggero Qi Demoniaco provenire da esso.


Aveva la sensazione che fosse molto simile a Pelosone.


Però, il Qi Demoniaco era disturbato, e questo era il motivo per cui Meng Hao era capace di percepire quella strana ferita.


Non appena Meng Hao parlò al pipistrello, gli occhi della gigantesca creatura lampeggiarono d’intelligenza. All'improvviso, il suo corpo sfrecciò nell'aria e volò fio a portarsi al fianco di Meng Hao.


“Impossibile!” urlò Mo Fang, mentre indietreggiava di diversi passi, sputando sangue. Era come se fosse sul punto di impazzire.


Era semplicemente impossibile da accettare. I suoi occhi erano di un rosso brillante e i capelli completamente sconvolti. Ruggiva e i suoi occhi brillavano d’istinto omicida. Come poteva accettare che, davanti a tutte quelle persone, un Dominatore di Demoni sconosciuto lo sconfiggesse così?
L’intento omicida gli infiammò lo sguardo e improvvisamente sollevò la mano destra.


Al suo polso era legato un braccialetto d’osso nero, che esplose in mille pezzi, trasformandosi in una nube di cenere.


La nube iniziò a solidificarsi. In quel momento s’illuminò della luce del teletrasporto. Si udirono dei ruggiti provenire dall'incanto di teletrasporto e, nello stesso tempo, apparvero fasci di luce color cenere che si tramutarono in una Scimmia Gigante grigia, lunga circa venticinque metri.


Gli occhi della scimmia erano rosso brillante e il suo pelo era lungo e lucido. Nel momento in cui apparve, ruggì, emanando un’aura con il potere della formazione del Nucleo, che avvolse la zona. I volti dei membri della Tribù dei Corvi Esploratori erano scioccati.


“Un neo-demone di livello 6!”


“Quello è un neo-demone di livello 6!”


La voce carica di rabbia, Mo Fang urlò: “Uccidi lui e tutti i suoi neo-demoni!”


Subito, la Scimmia Gigante si alzò e lanciò un ruggito sconvolgente. Poi si scagliò direttamente contro Meng Hao.


Sul volto aveva un’espressione spietata, come se non ci fosse nessuna creatura vivente che potesse opporglisi.


Gli occhi di Meng Hao si fecero gelidi.


“Pelosone” disse con freddezza.


Non appena smise di parlare, Pelosone, che aveva sonnecchiato per tutto il tempo, sollevò il capo. Il suo corpo sembrava scarno e debole, ma all'improvviso liberò un potere scioccante. I suoi occhi freddi brillavano folli e brutali.


La sua ferocia solitamente veniva soppressa da Meng Hao e, senza un ordine diretto, non sarebbe apparsa. In quel momento esplose e un’aura sanguigna si levò dal suo corpo. Fu in quel momento che, all'improvviso, il suo pelo verde…


Divenne bianco!
                                


                                



