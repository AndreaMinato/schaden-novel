---
weight: 405
title: Capitolo 405 - Il Lupo Bianco
pubDate: 2025-03-17T11:17:34.908Z
tags:
    - issth
---


Un bianco fascio di luce si scagliò in avanti a incredibile, indescrivibile velocità. In un secondo, si diresse verso la Scimmia Gigante. Risuonò un boato che scosse il Cielo e la Terra, che si propagò in ogni direzione, sollevando polvere e folate di vento.


La Scimmia Gigante si lasciò sfuggire un ululato, seguito da un grugnito. Era come se il suo enorme corpo avesse improvvisamente colpito una montagna. Cadde all'indietro, sputando sangue mentre risuonava un urlo agghiacciante. Il suo petto era coperto di sangue, visto che gli era stato strappato un enorme brandello di carne.


La luce bianca lampeggiò e Pelosone era ritto in disparte, tenendo il brandello di carne tra i denti. Lo inghiottì e poi si leccò il sangue dal muso.


Aveva un’espressione orgogliosa e spietata, gelida. Fissò la Scimmia Gigante per un momento, poi sollevò il capo verso il cielo e ululò. All'improvviso apparvero diverse ombre illusorie, che lo circondarono, e in mezzo a esse si poteva distinguere l’immagine di un enorme albero.


L’albero si contorceva, con i rami che si intrecciavano a formare la testa di un lupo gigantesco. Nel momento in cui Pelosone si scagliò in avanti, la Scimmia Gigante apparve terrorizzata, ma nonostante ciò, lanciò un ruggito che aumentò le dimensioni del corpo mentre a sua volta avanzava per affrontarlo.


Il pelo di Pelosone si rizzò mentre si avvicinava di nuovo alla Scimmia Gigante. La sua bocca spettrale si spalancò, per poi richiudersi intorno alla gola della scimmia, che si lasciò sfuggire urla di dolore.


Riecheggiò un grido agghiacciante, seguito dal rumore di qualcosa che si spezzava…


Dalla testa della scimmia schizzò sangue mentre Pelosone gliela staccava di netto dal corpo. Tenendo la testa tra i denti, si voltò e tornò verso Meng Hao. La lasciò cadere a terra, leccandosi il sangue dal muso, poi guardò i presenti, gelido e feroce. Naturalmente avrebbe attaccato solo se Meng Hao glielo avesse ordinato.


Gli altri neo-demoni vicino a Pelosone indietreggiarono, tremando, non si azzardavano a stargli accanto. Anche Peloso numero 2 e gli altri Lupi Legnoverde si allontanarono, e lo stesso fecero il Lupo Legnoverde e il pitone di livello cinque, con espressioni attente e di riverenza.


Solo l’enorme Pipistrello Nero guardò Pelosone con freddezza. Pelosone ricambiò lo sguardo, la ferocia che gli brillava negli occhi.


I due neo-demoni si fissarono, squadrandosi.


Più lontano, nella piazza, Mo Fang era immobile e tremante, con un’espressione vacua sul volto.


La Scimmia Gigante era solo un corpo senza testa. Dal collo colava ancora sangue, che impregnava la piazza di un odore metallico.


Dopo un lungo istante, finalmente ricominciarono tutti a respirare. Gli occhi dei presenti erano incollati su Pelosone, con espressioni attonite, scioccate ed eccitate.


“Lupo Bianco!”


“Quindi alla fine è un Lupo Bianco! Gli antichi documenti della Tribù dei Corvi Esploratori parlano di una Divinità del Corvo con le sembianze di un Lupo Bianco! Secondo la leggenda è dello stesso colore dell’antenato di tutti i Lupi Legnoverde. Non ditemi che… è la reincarnazione dell’antenato!”


“Un antenato reincarnato e mutato! È qualcosa che non si era visto nell’ultimo secolo! Ne trovi uno ogni diecimila Lupi Legnoverde! La Tribù dei Corvi Esploratori non ha avuto un Lupo Bianco in secoli!”


La Tribù dei Corvi Esploratori era in tumulto. Le menti di tutti erano sopraffatte dallo sconcerto, molto più scioccati di quanto lo fossero stati fino a quel momento.


Gli Anziani della tribù avevano il respiro affannoso, con gli occhi che brillavano di avidità.


Il Sacerdote della terra tremava, con gli occhi che brillavano intensamente mentre fissava Pelosone e il suo pelo bianco. In un istante però ritrovò la sua compostezza.


“Sacerdote della Terra," disse Meng Hao con freddezza, "vi ho chiesto di farmi da testimone, quindi temo di aver bisogno di una spiegazione per quanto riguarda questa Scimmia Gigante. Altrimenti non potete biasimarmi per essermi occupato della questione”. Agitò la mano, facendo sì che diversi neo-demoni si scagliassero in avanti, verso il corpo della Scimmia Gigante per trascinarlo con i loro denti aguzzi fino ai piedi di Meng Hao.


Meng Hao congiunse le mani e s’inchinò, poi, davanti agli occhi di tutti, si voltò e iniziò a scendere dalla montagna. Tutti i membri della Tribù si spostarono per lasciarlo passare, i volti carichi di ammirazione, e alcuni abbassarono addirittura il capo al suo passaggio.


Nel mondo della Coltivazione, si dimostra rispetto verso i più potenti, a prescindere dal luogo. In effetti, questo valeva ancora di più nel Deserto Occidentale.


Il vecchio Shui Mu si riprese in quel momento. Guardò Meng Hao che si allontanava e le decine di neo-demoni che lo seguivano, gli occhi colmi di timore reverenziale. Non provava più invidia o gelosia. Capiva che la differenza tra loro era talmente abissale che non aveva motivo di portare rancore.
Provava solo timore.


L'Anziano della Tribù dei Corvi Esploratori guardò Meng Hao che se ne andava con tutti i suoi neo-demoni e i suoi occhi brillarono gelidi. “Hai intenzione di andartene così?” chiese freddamente.


Non appena ebbe finito di parlare, emanò ondate di potere nell'area in cui si trovava Meng Hao. Il suo corpo scomparve e riapparve un istante più tardi, direttamente davanti a Meng Hao, per bloccargli la strada. “Il Lupo Bianco è una sacra reliquia della nostra Tribù. Lascialo qui, dopo potrai andartene”. Gli occhi dell'Anziano lampeggiarono mentre si posavano su Pelosone, e il suo cuore batteva veloce per l’entusiasmo che provava. Era però impossibile notare il suo fervore guardandolo in volto.


“Scusate, non vi ho sentito bene, potreste ripetere?” Mentre poneva la domanda, gli occhi di Meng Hao erano gli stessi di sempre, con solamente un accenno di freddezza. Subito l’istinto omicida dei neo-demoni che lo circondavano permeò la zona. Questo valeva soprattutto per Pelosone, le cui pupille si tinsero subito di bianco.


Il Pipistrello Nero fluttuava a mezz'aria, con gli occhi cremisi. Anch'esso era carico d’istinto omicida.


Se fosse stato solo questo, non sarebbe stato un grosso problema. Però, una luce totemica provenne all'improvviso dal dorso della mano destra di Meng Hao e l’aura della Larva Cieca si propagò. La Larva Cieca viveva perché aveva rubato un respiro da ogni creatura vivente e la sua esistenza era scioccante, quindi nel momento in cui percepì la sua aura, l’espressione del maggiore mutò.


L’uomo trovava ancora più sbalorditivo il fatto che potesse percepire altri due tipi nascosti di aura profonda all'interno di Meng Hao. Non era sicuro che appartenessero a Meng Hao. Uno era come un mare di sangue che s’innalzava verso il cielo. L’altro era disprezzo per uno dei sovrani dei cieli.


“Un Dominatore di Demoni di alto livello” pensò l'Anziano, il volto che s’illuminava per l’emozione. “Ha alcuni neo-demoni incredibilmente potenti!” poteva disprezzare Meng Hao, ma non il suo ruolo di Dominatore di Demoni di alto livello.


I Coltivatori Allevatori di Demoni non erano forti di natura, ma lo erano i loro neo-demoni!


L'Anziano esitava dentro di sé. Fu a quel punto che il sacerdote della Terra della Tribù dei Corvi Esploratori tossicchiò leggermente.


“Gran Maestro Meng, per favore restate con noi nella Tribù dei Corvi Esploratori. Tutto ciò che è successo è stato solo un malinteso. Per quanto riguarda la scimmia, Gran Maestro, vi fornirò io una spiegazione.”


Le parole del Sacerdote della Terra erano educate e subito l'Anziano strinse gli occhi. Gli pareva che ci fosse qualcosa di sospetto nel modo in cui si comportava il Sacerdote. Con gli occhi che lampeggiavano, l'Anziano non disse nulla e si fece da parte per lasciarlo passare.


Meng Hao si voltò a guardare il Sacerdote della Terra, poi congiunse le mani e s’inchinò. Poi continuò la sua discesa. Lentamente la folla si disperse, incluso un Mo Fang dal volto cinereo. L'Anziano era ancora dubbioso mentre si voltava verso il Sacerdote della Terra.


“Compagno Daoista Wu Han, quel Dominatore di Demoni di nome Meng è sicuramente straordinario, però Mo Fang è il figlio del Gran Maestro Mo Zi. Non siete stato leggermente inappropriato?”


“Come sarei stato inappropriato?” chiese il Sacerdote con indifferenza. “Avete visto il tatuaggio totemico sul dorso della mano del Dominatore di Demoni Meng. Davvero non siete capace di fare due più due?” ridacchiò, fissando l'Anziano.


“Tatuaggio Totemico? Era una larva…” gli occhi dell'Anziano brillarono, con espressione concentrata. All'improvviso si voltò a guardare il Sacerdote della Terra, incredulo.


“Non ditemi che…”


Il Sacerdote della Terra sorrise leggermente. “Se ho ragione, non è altri che un discendente del Clan della Neve Gelida. Ho ricevuto la notizia che Città della Neve Gelida nelle Terre Nere è caduta e il Clan della Neve Gelida si è trasferito nel Dominio Meridionale. A quanto pare, alcuni membri del Clan hanno deciso di fare ritorno nel Deserto Occidentale.


“Questo spiega perché non siamo riusciti a recuperare alcuna informazione durante i sei mesi che ha trascorso come vassallo. È fuggito dalle Terre Nere e teme di essere seguito. Quindi è stato molto cauto e ha scelto di rifugiarsi nella Tribù dei Corvi Esploratori”.


“Questo è semplicemente…” l'Anziano palpitava per l’entusiasmo. Ricordava chiaramente le voci che aveva sentito su un terrificante Dominatore di Demoni del Clan della Neve Gelida di nome Fang Mu.


“Ne parlerò con il Grande Padre” disse il Sacerdote della Terra. “Però… anche se la Tribù dei Corvi Esploratori è piccola, penso che potremmo offrire protezione a un discendente del Clan della neve Gelida! La cosa di cui dobbiamo preoccuparci non è il numero di nemici che può avere, ma il convincerlo a rimanere come vassallo della tribù. In quanto discendente del Clan della Neve Gelida ha un talento innato come Dominatore di Demoni. Con le giuste risorse e fortuna, non è impossibile che diventi un Dominatore di Demoni di nono livello!


In effetti c’è la possibilità che riceva l’illuminazione dall'Antenato dell’Albero. Il Gran Maestro Mo Zi è stato il primo quell'anno, raggiungendo il sesto livello”. Pensieroso, il Sacerdote agitò la manica e si tramutò in un fascio di luce che si diresse verso la cima della montagna.


Mentre discutevano dell’identità di Meng Hao, questi raggiungeva il suo cortile nel Distretto degli Addestratori dei Neo-Demoni dietro la montagna.
Per tutta la strada era stato seguito dalla sua schiera di neo-demoni, che aveva suscitato un certo scalpore tra i Coltivatori della zona. Tutti l’avevano osservato scioccati mentre camminava.


Finalmente Meng Hao entrò nel suo cortile e gli spettatori iniziarono a commentare la questione a bassa voce. Presto, in tutta la Tribù si diffuse la notizia del duello di neo-demoni tra Meng Hao e il Dominatore di Demoni di livello 5 Mo Fang. Tutti appresero che Meng Hao aveva cinque Lupi Legnoverde mutati. All'udire ciò rimasero tutti a bocca aperta, con espressione attonita.


Nel suo cortile, Meng Hao ignorò l’orda di neo-demoni, concentrandosi sul Pipistrello Nero. I suoi occhi lampeggiarono leggermente, mentre esaminava il Qi Demoniaco al suo interno.


All'improvviso il cuore di Meng Hao tremò e uno strano sguardo gli apparve negli occhi. Guardando più attentamente, iniziò a distinguere qualcosa all'interno del corpo del Pipistrello.


Era una spada di legno!


Nel momento in cui percepì la spada di legno, gli occhi di Meng Hao brillarono intensamente. Era rimasto attonito. Era seduto a gambe incrociate e subito scattò in piedi.
                                


                                



