---
weight: 4150
title: Capitolo 415 - Gran Maestro Gu La
pubDate: 2025-03-17T11:17:34.910Z
tags:
    - issth
---


"Per cosa stai impazzendo? Sono qui! Chi oserebbe fare del male al mio apprendista!?" Gu La indossava un abito lussuoso, e i suoi capelli ondeggiavano al vento mentre lui scendeva in volo dall'alto. Aveva un'espressione orgogliosa e distaccata, come se lui fosse la persona più stimata sotto la volta dei Cieli.


Questo era vero considerato soprattutto che si trovava su di un Drago delle Alluvioni con le squame viola, lungo trenta metri. I feroci occhi del Drago delle Alluvioni erano di un bianco pallido e facevano sì che, sebbene il drago emanasse una forte aura mortale, apparisse comunque divino e potente, tutto fuorché comune. La sua aura autoritaria era sufficiente a far sì che chiunque lo prendesse molto sul serio.


Gu La si trovava sopra il Drago delle Alluvioni, ed emanava un'aura che si levava verso l'alto. Accanto a lui, gli altri Coltivatori della Tribù del Corvo Guerriero avevano tutti le basi di Coltivazione allo stadio della Formazione del Nucleo. Chiaramente nessuno di loro era un membro ordinario della Tribù, ma piuttosto figure influenti.


Si strinsero attorno a Gu la quando questo sfrecciò dal cielo verso il basso. Gu La lanciò una fredda occhiata sulla situazione, con sul volto un'espressione autoritaria. La prima cosa che vide, naturalmente, fu la sagoma enorme del Gigante Selvatico.


Tuttavia, a causa dell'angolazione non riusciva a vedere Meng Hao che si trovava dall'altro lato del Gigante Selvatico. Tutto quello che poteva vedere era la postura obbediente del Gigante Selvatico, il che sembrava alquanto strano.


A prescindere da ogni cosa, però, non riusciva a ricollegare l'atteggiamento obbediente del Gigante Selvatico a Meng Hao. Nella sua testa, questo era il Deserto Occidentale e quel pazzo disumano si era dimenticato di lui nelle Terre Nere, molto tempo fa. Era impossibile che ricomparisse.


Sei mesi prima, non sarebbe stato così sicuro della sua convinzione. Ma dopo che era passato tutto questo tempo nel benessere e nella sicurezza, questo modo di pensare si era profondamente radicato in Gu La.


La seconda cosa che notò furono Pelosone e il Pipistrello Nero, così come il resto del branco di neo demoni che si trovavano sotto l'ombra del Gigante Selvatico.


Riguardo ai membri della Tribù del Corvo Esploratore, Gu La li ignorò completamente.


"Quei due Sovrani dei neo demoni sono straordinari! Ho vagato per anni nel Deserto Occidentale, posso affermare che di neo demoni simili si vedono di rado". Gu La sorrise, senza prestare troppa attenzione al suo apprendista che lo implorava. Con le mani congiunte dietro la schiena, stava lì ad osservare la scena.


Mentre parlava, Pelosone lo osservò; nei suoi occhi brillavano crudeltà e intento omicida. Persino la pelliccia bianca sembrava emanare un gelido desiderio di uccidere.


Il Pipistrello Nero socchiuse i suoi occhi enigmatici. Poteva percepire una forte pressione emanata da Gu La. Lo fissò, mostrando una manciata di denti affilati.


Per quanto riguardava il resto dei neo demoni, questi tremavano sotto la forte pressione emessa dal Drago delle Alluvioni che fluttuava sopra di loro.


Riguardo a Wu Chen e gli altri membri della Tribù del Corvo Esploratore, questi erano pallidi in volto. Nel veder arrivare il gruppo dalla Tribù del Corvo Guerriero, come anche lo spaventoso Drago delle Alluvioni e Gu La, tutti cominciarono a respirare affannosamente.


"Quello... quello è il Dominatore di Demoni di classe 7 Gran Maestro Gu La, della Tribù del Corvo Guerriero!!" disse d'impulso Wu Chen. Questi guardò Meng Hao e, vedendo la sua espressione calma, d'un tratto si sentì un po' meglio.


Nel frattempo, a mezz'aria, gli altri membri della Tribù del Corvo Guerriero cominciarono a ridere in risposta alle parole appena pronunciate da Gu La.


"Quei due neo demoni sembrano davvero straordinari. Hahaha! Complimenti Gran Maestro Gu, oggi hai ottenuto due Sovrani dei neo demoni. Diventerai ancora più forte di prima".


"Fantastico! La tua fortuna è sorprendente, Gran Maestro Gu. Quei due sono senza dubbio dei neo demoni rari!"


Dalle simpatiche risate, era chiaro che credessero davvero in ciò che dicevano; questi Sovrani dei neo demoni erano proprio rari. Al sentire le parole e le risate, sul volto di Gu La si fecero largo soddisfazione e felicità. Era realmente entusiasta dopo aver visto Pelosone e il Pipistrello Nero.


"L'Apprendista porge i suoi saluti al Maestro!" disse il giovane sulla terra. Vedendo arrivare Gu La, aveva tirato tra sé un sospiro di sollievo. Improvvisamente, dentro di lui crebbe una sensazione di arroganza e superiorità.


"Maestro", continuò, indietreggiando anche mentre gridava, "Mi sono imbattuto per sbaglio in questi due Sovrani dei neo demoni. Stavo solo cercando di catturarli per offrirteli come dono, quando è comparso questo ragazzo. Mi ha addirittura attaccato e ha cercato di portarmeli via! Maestro, ti prego, prendi tu il comando per amministrare la giustizia!". Per tutto il tempo aveva lanciato a Meng Hao delle occhiate cariche di un odio velenoso, con un sorriso freddo sulle labbra.


"Non mi importa chi tu sia nella Tribù del Corvo Esploratore", continuò, incapace di contenere la sua boriosa compiacenza. "Hai provocato il Giovane Maestro e hai osato tendere un agguato per prendere i neo demoni per cui il Maestro aveva un debole. Stai certo che sei morto!"


Gu La spostò lo sguardo sul Gigante Selvatico e notò la sua strana obbedienza. Tuttavia, la sua visuale era bloccata, e non riusciva ancora a vedere Meng Hao. Poi ripensò al suo status nella Tribù del Corvo Guerriero e disse con freddezza: "Questo è alquanto inappropriato. Apprendista, questi sono Compagni Daoisti della Tribù del Corvo Esploratore. Non dovresti proprio dire delle cose così cattive nei loro riguardi".


"Riconosco i miei errori, Maestro", disse il giovane, chinando il capo e assumendo un'aria da vittima. "Tuttavia, questo ragazzo è davvero forte. Se non fossi arrivato in tempo, senza alcun dubbio io sarei già diventato un cadavere".


Poiché aveva sentito ciò che era stato detto, Meng Hao sogghignò, poi lentamente fece un passo in avanti spuntando dalla copertura del Gigante Selvatico. Adesso tutte le persone in alto potevano vederlo distintamente. Alzò lo sguardo verso l'orgoglioso e maestoso Gu La.


Non appena Meng Hao iniziò ad emergere, Gu La udì le parole del suo apprendista e cominciò a rispondere, con l'espressione solenne e il mento sollevata. "Bene, allora, vediamo un po' chi sarebbe questo che avrebbe osato provocare il discepolo di Gu... uh? Cosa?! URGHK!!”


Gu La strabuzzò gli occhi. La prima parte della fine della sua frase, "uh", rappresentava lo shock.


La seconda parte, "cosa?!" rappresentava l'incredulità.


La terza parte, “URGHK”... era un enorme sussulto.


D'un tratto non riuscì più a respirare. Il volto si contorse all'istante come se avesse improvvisamente visto uno spirito malvagio emerso dalle Fonti Gialle. Quando fissò verso il basso, la mente fu pervasa da un boato, come se un tuono fosse esploso al suo interno.


Il boato nella sua mente a dire il vero era simile a quello di diecimila cavalli che galoppavano nel cranio. La sua coscienza era stata calpestata, distrutta, quando d'un tratto comprese perché il Gigante Selvatico si stava comportando con tanta obbedienza.


"Che tu sia maledetto, Gigante Selvatico", pensò, piangendo tra sé. "Mi sono preso cura di te per tutto questo tempo invano. Tu, tu, tu... ti sei imbattuto per primo in quel piantagrane disumano, perché diamine non mi hai avvertito per lo meno?"


Nello stesso momento in cui accadeva tutto questo, i membri della Tribù del Corvo Guerriero videro Meng Hao. Le espressioni sui loro volti erano indifferenti quando cominciarono a gridare.


"Compagno Daoista della Tribù del Corvo Esploratore, le tue azioni vanno oltre ciò che è corretto. Dato che l'apprendista del Gran Maestro Gu La ha visto per primo questi neo demoni, significa che lui aveva il diritto di catturarli. Il fatto che tu li abbia rubati in un modo simile è come approfittare della Tribù del Corvo Guerriero in un modo estremo!"


"A quanto pare quell'insulsa Tribù del Corvo Esploratore è piena di banditi! Scommetto che quel ragazzo è un suddito della Tribù del Corvo Esploratore. Suddito insignificante, osi davvero essere così aggressivo? Mi piacerebbe vedere se hai il fegato di provare ad uccidere qualcuno dei membri della Tribù del Corvo Guerriero mentre siamo qui noi!?"


Naturalmente i Coltivatori che avevano accompagnato Gu La non avevano idea di chi fosse Meng Hao. Sebbene avesse provocato un certo scompiglio nella Tribù del Corvo Esploratore, il Grande Padre e gli altri membri potenti della Tribù avevano ostacolato la diffusione della notizia. Questo aveva permesso che l'identità di Meng Hao restasse un mistero; nessun estraneo conosceva alcun dettaglio.


Anche le notizie relative al suo scontro con Mo Fang erano state represse sotto preciso ordine della Tribù. Non era trapelato nemmeno un frammento di notizia.


Tremando, Gu La d'un tratto disse: "Hahaha! A dire il vero, oggi sono piuttosto stanco. Statemi tutti bene, io me ne vado". Immediatamente iniziò a indietreggiare, e fu sul punto di trasformarsi in un raggio di luce e di fuggire alla massima velocità quando fu bloccato da qualche membro della Tribù del Corvo Guerriero nelle vicinanze.


"Gran Maestro Gu, qual è il problema?"


"Sì, che cosa sta succedendo Gran Maestro Gu? Quei due Sovrani dei neo demoni sono divini e potenti come nessun altro. È impossibile sbagliarsi, del tutto impossibile. Sono senza dubbio Sovrani dei neo demoni!"


"Oh, non ha importanza", disse Gu La con enfasi, con il cuore che tremava. "D'un tratto mi sono ricordato che ho dimenticato di dare da mangiare a uno dei miei branchi di neo demoni. Quindi... uhm, ci vediamo...". Si fece largo tra le mani dei membri della Tribù del Corvo Guerriero che lo trattenevano e fece quasi per ignorare tutti e andare via.


Tuttavia, al vedere Gu La che stava per andarsene, il giovane apprendista all'improvviso sfrecciò in aria per fermarlo. "Maestro, questo giovane non ha attaccato solo me, quando ho menzionato il tuo nome d'un tratto è diventato arrogante e prepotente. Ha addirittura insultato TE, Maestro. Questo non è tollerabile!"


Meng Hao osservò tutto questo con un sorriso privo di sorriso. Accarezzando il Gigante Selvatico accanto a lui, si rese conto d'un tratto che questa nuova versione di Gu La era molto più divertente di quella precedente.


Wu Chen e gli altri della Tribù del Corvo Esploratore stavano fissando scioccati la scena che si spiegava davanti a loro. I loro volti erano ricoperti da espressioni confuse. Non riuscivano a comprendere perché Gran Maestro Gu La fosse arrivato in modo così impressionante e dominante, ma poi si era comportato così. Senza nemmeno pensarci, guardarono Meng Hao.


E non furono gli unici. Anche il gruppo della Tribù del Corvo Guerriero comprese che c'era qualcosa di strano.


"Fottiti!" gridò Gu La. Sollevò la mano e fu sul punto di spostare il giovane quando si poté udire nuovamente la voce di Meng Hao


"Visto che sei qui", disse Meng Hao ridendo, "Non c'è bisogno di scappare".


Queste parole fecero subito tremare Gu La. Si voltò lentamente, sforzando un sorriso sul suo volto che lo fece sembrare quasi sul punto di piangere. Il corpo cominciò a tremare con violenza e la mente tuonò. Nel suo cuore riecheggiò un boato di rabbia e frustrazione.


"Com'è possibile...?" pensò. "Questo è il Deserto Occidentale... Non sono le Terre Nere... Come può essere qui...? Io, io, io...". Nella sua mente iniziarono a comparire delle immagini. Quella del primo istante in cui aveva incontrato Meng Hao, tutte le analisi che aveva subito e infine i suoi ultimi giorni felici. Ora, però, i bei tempi erano evaporati in un incubo che non sarebbe mai più scomparso.


"Com'è possibile...?". Gu La sentì dolore e indignazione, ma non ebbe altra scelta che voltarsi sbattendo le palpebre per guardare Meng Hao e fingere che lo avesse appena visto. La sua espressione era felice, sebbene la capacità di pensare o addirittura parlare lo avesse abbandonato.


Prima che avesse la possibilità di dire qualcosa a Meng Hao, il Terzo apprendista di Gu La notò che il suo Maestro si stava voltando e poi si lasciò andare ad un respiro di sollievo dentro di sé. Dopodiché si voltò per osservare Meng Hao con ferocia.


"Sei morto! Hai provocato un Dominatore di Demoni di classe 7. Anche se vieni dalla Tribù del Corvo Esploratore, adesso loro non ti proteggeranno". Il giovane stava diventando sempre più aggressivo. Al momento, non stava prestando attenzione ai due neo demoni accanto a Meng Hao. Nella sua testa, poche persone nelle cinque Tribù della Divinità del Corvo potevano osare far arrabbiare il suo Maestro.


L'espressione di Gu La cambiò, e il suo cuore iniziò a battere all'impazzata.
                                


                                



