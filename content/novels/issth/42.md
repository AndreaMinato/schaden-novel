---
weight: 42
title: Capitolo 42 - Chi Osa Toccarlo?!
pubDate: 2025-03-17T11:17:34.760Z
tags:
    - issth
---


“Così, a quanto pare, è il Compagno Daoista Zhou Yanyun,” disse la bellissima donna di mezza età, accogliendolo con le mani a coppa. Anche il grande Zhao Shanling lo salutò silenziosamente, la paura nascosta nel viso.


Con quegli sviluppi improvvisi, il cuore di Meng Hao iniziò a battere più velocemente. Era la prima volta che vedeva tante persone potenti provenienti da Sette diverse. Era impressionato, soprattutto dai membri delle tre Grandi Sette del colossale Dominio Meridionale di cui gli aveva parlato Chen Fan.


“Il Dominio Meridionale…” Meng Hao respirò profondamente. Xu Qing era in piedi davanti a lui. Appariva calma. Era impossibile capire cosa stesse pensando.


Sul retro della sala principale del tempio, Chen Fan, pallido in volto, sollevò tristemente la mano destra e spinse un punto nascosto nella statua.


L’ingresso nella zona di mediazione di Patriarca Affidabilità si chiuse senza un rumore e scomparve. Nessuno fuori o dentro alla Setta se ne accorse, nemmeno Zhou Yanyun e gli altri del Dominio Meridionale.


“Patriarca, il discepolo Chen vi terrà al sicuro,” disse, la voce piena di giustizia. “Non permetterò a queste persone di disturbare la vostra meditazione.” Era fedele alla Setta, e avrebbe corso grandi rischi pur di proteggerla. Quando il suo piano riuscì sospirò profondamente, privo di rimorso.


Nel frattempo, nella stanza segreta sotto le catacombe della Setta, Patriarca Affidabilità assisteva trionfante al processo, pieno di eccitazione.


“Presto troveranno l’ingresso alla mia zona di meditazione. Entreranno, sfonderanno la porta. Finalmente non sarò più chiuso qua dentro.” Mentre parlava con eccitazione, la sua voce cambiò all'improvviso.


“Quel… quel… dannazione! Tu… tu… cosa stai facendo?” Restò a guardare mentre Chen Fan si muoveva con cautela. Patriarca Affidabilità osservava l’ingresso all'area di meditazione sparire senza alcuna traccia. Non poteva crederci.


Ovviamente quel sistema era stato preparato da lui stesso come ultima risorsa, nel caso fosse giunto un potente avversario. Aveva trasmesso il segreto ai suoi successori, era stato tramandato per generazioni. Il metodo per tenere estranei fuori dalla zona di meditazione.


Una volta attivato nessuno avrebbe potuto trovare l’ingresso, eccetto qualcuno che si trovasse allo stato di Recisione dello Spirito. Era stato orgoglioso quando l’aveva preparata. Sapeva che sarebbe stato perfettamente al sicuro.


Ma non avrebbe mai immaginato che quel giorno sarebbe arrivato, anni dopo. Si era dimenticato di quel sistema, ma… c’era chi non l’aveva fatto.


“Dannazione! Avrei dovuto lasciare l’ordine di non accettare nella Setta gente con un ordine morale! Nessun giusto, nessun buono. Ragazzo, tu, tu, tu…” Sedette annichilito, balbettando fra sé e sé. Voleva piangere, ma non aveva più lacrime. Pensò alla stele di pietra, ai suoi piani ben progettati, al sangue sacrificato, a come tutto era stato rovinato da una sola persona. Aveva intenzioni buone, ma più Patriarca Affidabilità pensava al suo coraggio e al suo comportamento, più tremava.


Quando sentì di aver raggiunto il picco della disperazione, Zhou Yanyun della Setta della Spada Solitaria arrivò. Guardò la Setta, puntando su di essa i suoi sensi, come la donna bellissima della Setta del Setaccio Nero e il grosso Zhao Shanling. Con i loro potenti sensi, si riversarono sopra la Setta dell’Affidabilità, cercando accuratamente.


Gli esperti dello Stato di Zhao guardarono la scena impauriti. Poi anche loro, coi loro sensi, presero parte alla ricerca.


Dopo un po’ di tempo, Zhou Yanyun della Setta della Spada Solitaria s’accigliò. Percepiva l’aura delle Sacre Scritture dello Spirito Sublime tra le montagne, ma percepiva anche che non erano nelle mani di nessuno dei discepoli della Setta dell’Affidabilità. Non riusciva a trovarle.


Anche la donna e Zhao Shanling s’accigliarono. Discesero verso il suolo e cominciarono a cercare di persona.


Gli esperti dello Stato di Zhao fecero lo stesso. Presto la Setta dell’Affidabilità fu piena di gente. Meng Hao e gli altri furono cacciati dalla sala principale del tempio, che veniva rivoltata fin quasi alla devastazione. Lo strano simbolo nel cielo cominciò a sfocarsi. Ma nessuno trovò nemmeno il più piccolo indizio. Scesero persino nelle aree sotterranee, ma tornarono a mani vuote.


Guardarono il simbolo dissiparsi lentamente, mutando in una luce cristallina che svanì piano piano. Anche l’aura delle Sacre Scritture dello Spirito Sublime scomparve.


La Setta dell’Affidabilità iniziò a placarsi. Non avevano trovato alcun tesoro. Anche la grotta del drago nella montagna nera era stata frugata. Il cadavere del drago era stato rimosso tempo prima da Wang Tengfei, e la caverna era del tutto vuota.


La ricerca si concluse all'alba. I tre membri delle Grandi Sette apparivano imbarazzati. Avevano speso delle Pietre dello Spirito per teletrasportarsi, ma non avevano guadagnato nulla.


“Il ragazzo non è male.” disse Zhou Yanyun, fluttuando a mezz'aria sulla sua enorme spada. I suoi occhi attraversarono l’area circostante, posandosi su Chen Fan. “Se sei disposto a diventare un discepolo della Setta della Spada Solitaria, vieni con me nel Dominio Meridionale.” Durante la sua ricerca delle Sacre Scritture dello Spirito Sublime aveva notato il talento latente di Chen Fan, e lo aveva approvato pienamente. Aveva apprezzato soprattutto l’aria giusta del giovane, che si allineava con le pratiche di Coltivazione della loro Setta.


Sollevò un dito, e Chen Fan si sollevò in aria. Fluttuò verso Zhou Yanyun, davanti agli occhi di Meng Hao, Xu Qing e tutti gli altri discepoli della Fazione Esterna della Setta.


Gli esperti li guardarono, invidiosi della fortuna del giovane. He Luohua e il Maestro Ouyang osservavano senza dire nulla. Dopotutto, sapevano che la Setta dell’Affidabilità fosse decisamente piccola; sarebbero stati felici se un discepolo della Fazione Interna della Setta avesse cambiato il proprio percorso.


“Discepolo Chen Fan…” iniziò Chen Fan, il volto pieno di emozioni contrastanti. Guardò la Setta dell’Affidabilità, verso He Luoha e il Maestro che annuivano silenziosamente, con approvazione. Guardò anche Meng Hao e Xu Qing. La determinazione colmò il suo volto. “Offro i miei ringraziamenti alla buona volontà della vecchia generazione,” disse, e sollevò la testa verso Zhou Yanyun. “Ma questo discepolo è membro della Setta dell’Affidabilità. In questa vita non potrò unirmi a nessun’altra.” Sapeva che se avesse accettato avrebbe avuto opportunità assai migliori per il futuro. Ma c’erano cose che un uomo non poteva fare. Per lui ci sarebbe stata sempre una sola Setta.


Le sue parole parvero toccare gli esperti dello Stato di Zhao. Discepoli come quello erano un tesoro per qualunque Setta! Eppure molti di loro apparivano anche dispiaciuti. Rifiutare la Setta della Spada Solitaria in quel modo significava rischiare la vita.


He Luohua non disse nulla. Guardò Chen Fan, ancora più combattuto. Sospirò interiormente. Come poteva quel giovane uomo essere così inutilmente cocciuto?


Gli occhi di Zhou Yanyun s’illuminarono. Fissò Chen Fan per un attimo. Poi disse freddamente: “Sai cosa significano le parole “Setta della Spada Solitaria” nel Dominio Meridionale?”


Chen Fan tacque e annuì. Aveva studiato i testi antichi. Conosceva la Setta della Spada Solitaria, la setta principale nel Dominio Meridionale.


“Allora devi conoscere la mia posizione.” Zhou Yanyun era scuro in volto, e i suoi occhi irradiavano un’intenzione omicida. Anche il cielo attorno a lui si fece scuro, come se il potere della sua aura lo stesse facendo a pezzi.


“Conosco la vostra setta quanto conosco voi, Anziano Zhou,” disse dolcemente Chen Fan. “Tutti vi conoscono. Siete il Protettore del Dao della generazione corrente. La vostra base di Coltivazione è profonda, il vostro nome scuote il Dominio Meridionale.”


“Mi conosci, dunque. Allora sai cosa stai perdendo se rinunci a quest’opportunità.” la sua voce si raffreddò, e con essa anche l’aria si fece gelida.


“La Setta della Spada Solitaria ha una storia antica di decine di millenni. I suoi santuari di Coltivazione, la sua abbondanza di potentissimi esperti, i progressi meteorici compiuti dai membri, Chen Fan della nuova generazione è ben consapevole di queste cose.” alzò la testa. I suoi occhi luminosi non mostravano segno di rimorso.


Zhou Yanyun lo guardò, poi iniziò a ridere forte.


“Originariamente pianificavo di fare di te un ordinario discepolo della Fazione Esterna della Setta. Ma con un temperamento simile… Eccellente! Eccellente! Sarai il mio apprendista personale!” Il sorriso di Zhou Yanyun era pieno di ammirazione. Con una scossa della manica trasse a sé Chen Fan, issandolo sulla grande spada e si preparò ad andarsene.


Anche la donna di mezza età si era resa conto che portare con sé un discepolo qualificato era l’unico modo per impedire a quel viaggio di essere un completo disastro.


“Anche la ragazza non è male. La Setta del Setaccio Nero la vuole.”


Si era accorta da tempo di Xu Qing. Approvava la sua bellezza e la sua freddezza. Senza aspettare che la ragazza rispondesse piegò il dito, attirandola verso la sua bussola Feng Shui. Tutti rimasero a guardare, invidiosi, mentre si trasformava in una diffrazione di luce.


Ciccio restò in piedi, limandosi i denti. Lo scioglimento della Setta indicava che era libero. Era pieno di una felicità confusa. Era sparito da pochi anni. La sposa e la casa che suo padre aveva preparato lo aspettavano ancora. Presto avrebbe goduto della vita di un ricco.


“È un peccato che non potrò vedere Meng Hao. Oh, beh. Siamo fratelli ora. Lo aiuterò a pagare il suo debito con Padrone Zhou. Presto assorbirò la ricchezza di tutti i villaggi nei dintorni, e poi…. tutto lo stato di Zhao! Hahaha! Io, Li Fugui, sarò la persona più ricca al mondo!” Più pensava ai suoi piani, più era felice. Rimase in piedi, limandosi i denti, percependo l’eccitazione per il futuro.


L’enorme Zhao Shanling della Setta del Gelo Dorato si accigliò. Era in ritardo per agire. Dopo aver visto due dei discepoli della Fazione Interna di quella piccola Setta, guardò verso Meng Hao. Fu sorpreso nel vedere una piccola aura Demoniaca dentro di lui. Mugugnando fra sé e sé, fissò con lo sguardo il resto della Setta, e gli occhi gli caddero su Ciccio, in piedi nella folla di discepoli della Fazione Esterna della Setta. Rimase esterrefatto nel vederlo limarsi i denti con la spada volante. Si dimenticò subito di Meng Hao e della sua aura Demoniaca.


“Come fa quel grassone a praticare la Coltivazione? Ha sviluppato dei Denti Spirituali. Nella nostra Setta, la tecnica per svilupparli è stata dimenticata da ottocento anni. Con quei Denti puoi spezzare le Pietre dello Spirito con la bocca, il che è necessario averli per praticare QUELLA tecnica. Sembra che questo viaggio non sia stato del tutto uno spreco. Se portiamo con noi questo ragazzo sarà un vero tesoro per la nostra Setta.” I suoi occhi brillarono ferocemente. Zhao Shanling sollevò la mano destra e trasse in aria un esterrefatto Ciccio. “Ragazzino, da questo momento, tu sei un Discepolo della Fazione Esterna della Setta del Gelo Dorato del Dominio Meridionale.” Gettò Ciccio, con gli occhi sbarrati, in un sacco grigio. Le sue grida stridule si udirono chiaramente mentre spariva al suo interno.


Zhao Shanling si voltò. Si diresse vero la crepa immateriale assieme al suo seguito.


Si preparò per andarsene, assieme a Zhou Yanyun e alla bellissima donna della Setta del Setaccio Nero.


Ma ad un tratto Zhao Shanling si ricordò di qualcosa. Si voltò di nuovo verso la Setta dell’Affidabilità, fissando Meng Hao scioccato. Anche la donna e Zhou Yanyun si fermarono.


Meng Hao prese a tremare. Mentre il grosso uomo lo guardava, gli parve che potesse vedere tutto attraverso di lui, che la sua vista potesse sprofondare nelle sue parti più private, anche nel Nucleo Demoniaco che giaceva nel suo Lago dell’Essenza.


“Questo è…” gli occhi dell’uomo si strinsero, poi s’illuminarono. Un attimo prima non gli importava nulla di quel discepolo dall’aria debole, e pensava di portare con sé solamente Ciccio. Ma qualcosa in Meng Hao l’aveva attratto. Si voltò e avanzò verso di lui.


“Voglio anche questo ragazzo!” disse con voce tonante. Il volto di Meng Hao si fece freddo, e gli parve che il suo corpo stesse per cadere a pezzi. Il lago del suo Nucleo si placò, e gli parve che il Nucleo Demoniaco fosse strappato dal suo corpo da qualche forza invisibile.


Il dolore lo invase, e un sudore freddo lo ricoprì. Gli parve di andare in frantumi. Serrò i pugni. Non c’era niente da fare.


Ad un tratto un profondo rumore esplose da dentro la Setta dell’Affidabilità. Era una voce così potente da scuotere i cieli e la terra. Zhou Yanyun, la donna di mezza età e l’uomo muscoloso apparvero stupefatti mentre si muovevano verso Meng Hao. Voltarono le teste attoniti.


“Ho un solo erede nella Setta dell’Affidabilità. Chi osa toccarlo?!”
                                


                                



