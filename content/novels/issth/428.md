---
weight: 428
title: Capitolo 428 - Il Mondo Grigio
pubDate: 2025-03-17T11:17:34.912Z
tags:
    - issth
---


“O forse si trasformerà nell'albero che è emerso dal Nono Mare anni fa e ha attraversato le stelle fino al Pianeta del Paradiso Meridionale… Il supremo albero Legnoverde!“ Gli occhi di Meng Hao brillavano mentre il Qi si agitava intorno a lui. All'esterno gli altri sei vulcani ruggivano mentre la nebbia bianca si affrettava verso di lui.


Più Qi assorbiva, più i suoi occhi si facevano brillanti.


Sollevò lo sguardo sull'enorme albero Legnoverde che fluttuava a mezz'aria davanti a lui, ed emanava un infinito bagliore verde. Tingeva il cielo, copriva la terra, avvolgendo tutto nell'aura dell’albero Legnoverde. Tutta la vegetazione della Terra Sacra della Divinità del Corvo stava avvizzendo.


I membri della Tribù del Corvo Esploratore rimasero a bocca aperta davanti a quello spettacolo. Nel frattempo, al di fuori della Terra Sacra, nella regione della Tribù del Corvo Esploratore, l’enorme Treant osservava il bagliore che si innalzava verso il cielo.


“Legno…“ Disse dolcemente.


Anche i membri delle altre quattro Tribù che aspettavano al di fuori delle porte dorate erano scioccati. Nonostante non vedessero chiaramente che cosa stava succedendo all'interno, percepivano una inspiegabile meraviglia. Avevano tutti un’espressione sconcertata.


Nello stesso tempo i sacri antichi totemici apparvero sulle cime delle montagne delle altre quattro Tribù. Volsero lo sguardo verso la Terra Sacra della Divinità del Corvo e, uno dopo l’altro, mormorarono la stessa parola.


"Legno…"


Mentre questa parola risuonava nell'aria, le fronde degli alberi nelle montagne circostanti si agitavano selvagge, nonostante non ci fosse vento. Si scuotevano, emettendo suoni che sembravano di sottomissione. Era come se stessero offrendo la loro obbedienza al sovrano di tutte le entità di tipo Legno!


Le quattro bizzarre forme di vita delle altre quattro Tribù si inchinarono lentamente come per salutare il miracolo che si stava compiendo.


Mentre si inchinavano, i membri della Tribù del Corvo Esploratore nella Terra Sacra della Divinità del Corvo smisero di respirare per un istante.
Guardarono il gigantesco albero Legnoverde che si rimpiccioliva velocemente. Più piccolo diventava, più la luce verde aumentava d’intensità.


Quando raggiunse i trecento metri d’altezza era come un sole verde, che emanava la sua luce su qualunque cosa. Meng Hao inspirò profondamente mentre guardava l’albero che rimpiccioliva. Trecento metri, centocinquanta, cento… Finché fu alto solo trenta metri!


Quindici, dieci ,tre… Mezzo metro, un terzo… quindici centimetri, dieci…


Pareva che fosse legato alla diminuzione dell’acqua nello stagno. Meng Hao assorbì un'incredibile quantità di nebbia e in un battito di ciglia l’albero Legnoverde fu Alto solo due centimetri e mezzo!


La luce che emetteva era così intensa che fuoriusciva dalla Terra Sacra della Divinità del corvo. Le piante all'esterno si prostrarono, le cinque forme di vita e tutti i Coltivatori che avevano totem di tipo Legno sentirono l’impulso di inchinarsi a loro volta.


Nella Terra Sacra della Divinità del Corvo il piccolo e brillante albero Legnoverde si lanciò verso Meng Hao, stampandosi sulla sua fronte. Risuonò un incredibile ruggito e la luce verde si diffuse in ogni direzione. Non appena tutti recuperarono la vista, si voltarono a guardare la fronte di Meng Hao e videro… Un tipo di totem che nessuno aveva mai visto prima!


Era un singolo carattere antico!


Legno!


Non c’era alcun albero verde, alcun disegno, alcun bagliore. Era semplice e ordinario. Un singolo carattere antico. Legno!


Però quel singolo carattere rappresentava qualunque cosa di tipo Legno al di sotto dei Cieli. Non aveva bisogno di alcun disegno o rappresentazione di una pianta o di un albero perché… Era l’essenza stessa del Legno!


Tutti i tipo Legno nel cielo e sulla terra!


Tutto tremava mentre le piante e gli alberi si inchinavano. Tutte le creature viventi dimostravano il loro rispetto.


"Legno…" Meng Hao si levò dallo Stagno del Destino, con il carattere che brillava di una luce verde sulla sua fronte. All'improvviso aveva come la sensazione di poter comunicare con tutte le piante del mondo. Percepiva che se solo l’avesse voluto, avrebbe potuto evocare qualunque tipo di Legno.


Sotto di sé percepiva anche la chiamata dello Stagno del Destino. Lo stagno era nato in quella forma, ma quando Meng Hao abbassò lo sguardo, quello che vide fu un sentiero.


La chiamata proveniva dalla fine del sentiero, dove Meng Hao, aveva la sensazione che ci fosse… Un carattere Legno Celeste.


I suoi occhi lampeggiarono e poi il corpo si scagliò in avanti. La Tribù del corvo Esploratore lo guardò a bocca aperta mentre sfrecciava verso lo Stagno del Destino, verso il sentiero. Poi, sparì.


Quando fu scomparso alla vista, i membri della Tribù del Corvo Esploratore finalmente reagirono. Il primo fu la Fiera Estranea. Con gli occhi spalancati guardò la poca acqua rimasta nello Stagno del Destino, per poi lanciare un ruggito e scagliarsi verso di essa.


L’anziano cambiò espressione. Agitò la mano indicando agli altri di seguirlo mentre si dirigeva verso lo Stagno del Destino. L’acqua era davvero poca, ma anche così sarebbe stata di grande beneficio.


Più o meno nello stesso momento, i volti dei membri delle altre quattro Tribù mutarono mentre si rendevano conto conto che le porte dorate si stavano sfocando. I quattro Anziani e i Sacerdoti apparivano scioccati.


“Perché sta succedendo così velocemente?! Maledizione! Lo Stagno del Destino sta per scomparire!"


“La luce dorata sta svanendo! Significa che le acque nello Stagno del Destino si stanno esaurendo!" gli Anziani e Sacerdoti non ritenevano più necessario proseguire con il loro accordo precedente. Subito guidarono i membri delle proprie Tribù verso il bagliore dorato. In un istante più di cento fasci di luce colorata si lanciarono verso le porte.


Nella Terra Sacra i membri delle quattro Tribù si sparpagliarono, dirigendosi verso i vari vulcani.


Tutto precipitò nel caos. Però, nella confusione, quattro persone potevano comunicare in modo speciale. Subito si scagliarono verso il settimo vulcano.


Queste quattro persone erano Yan Song e gli altri Eccentrici allo stadio dell’Anima Nascente. Si muovevano a grande velocità, ma con cautela, per non attirare l’attenzione. Entrarono nel vulcano e si guardarono intorno, carichi di istinto omicida mentre attaccavano i membri delle altre Tribù che erano entrati nel vulcano nello stesso momento.


Considerato il livello delle loro basi di Coltivazione e l’effetto sorpresa, sconfissero gli altri membri in pochissimo tempo. Non risuonò nemmeno un grido di dolore.


Ora che non dovevano più celare la loro identità, rivelarono la loro vera forma.


Il fetore del sangue permeava l’aria, ma Li Tan agitò la mano, facendo lo sparire all'istante. Nello stesso tempo Mo Lin e il vecchio demone Wang scagliarono degli incantesimi a due mani. In un battito di ciglia, uno scudo magico coprì qualunque cosa, rendendo impossibile l’accesso al vulcano.


“Ho la sensazione che il gran maestro Meng altri non sia il nostro compagno Daoista Meng” disse Yan Song freddamente, guardando gli altri.


"Lui è stato il primo a entrare qui" disse Li Tian, accigliandosi. “Deve aver trovato qualche altro indizio. Dobbiamo sbrigarci".


“Da quello che ho capito - disse Yan Song - il settimo vulcano ha gli incantesimi di protezione più deboli. Posso essere io a occuparmi di spezzarli? Poi potremmo entrare nel luogo dell’antico Dao dell’alchimia”.


I quattro si scambiarono un’occhiata, per poi affrettarsi nelle profondità del vulcano. Come si erano accordati, Mo e Wang si affrettarono a usare le loro tecniche magiche per spezzare gli incanti.


Mentre i quattro si mettevano al lavoro, le altre cinque Tribù lottavano per aggiudicarsi lo Stagno del Destino. Persino la Bestia Estranea, il pappagallo e la gelatina di carne stavano assorbendo le acque e in quel momento Meng Hao apparve in un mondo che sembrava sostituire qualunque altra cosa che gli assomigliava.


Nel momento in cui apparve, si guardò attorno, attonito. I suoi occhi iniziano a brillare.


Scioccato, si ritrovò… Nello stesso identico posto dove si trovava prima. Era nello stesso vulcano che aveva appena lasciato. L’acqua al di sotto dei suoi piedi era quella dello Stagno del Destino. Però quell'acqua era torbida, impossibile da assorbire. Tutto intorno a lui sembrava essere tinto di grigio come se fosse l’unico colore esistente.


I suoi occhi lampeggiavano mente procedeva a grandi passi, per poi volare verso la bocca del vulcano. Al di fuori tutto appariva uguale a prima, c’erano ancora sette vulcani. La terra e le foreste, tutto era uguale alla Terra Sacra della Divinità del Corvo. Però… Nel centro dei sette vulcani c’era un gigantesco albero.


L’enorme e antico albero era così alto che sembrava sostenere i cieli. Ed era dorato!


Guardandolo più da vicino ci si accorgeva che l’albero non era di legno, ma di metallo e sulla sua cima c’era un gigantesco Corvo Dorato, che fissava Meng Hao.


Ai piedi dell’albero c’era un corpo, appoggiato al tronco, di fronte a una vecchia fornace degli elisir.


Non c’era nessun altro in quell'area, solo l’albero e il Corvo dorato. Non si percepiva alcuna forza vitale… E nessuna presenza di morte.


Tutto taceva, in un silenzio che molte persone avrebbero trovato terrificante.


Meng Hao si concentrò sull'albero e sul corvo dorato. Poi guardò il corpo e la fornace. Se non fosse stato per questi ultimi due, Meng Hao avrebbe raggiunto la conclusione che tutto ciò che aveva detto Yan Song era sbagliato.


Pensieroso, Meng Hao volò verso il grande albero dorato.


Mentre si avvicinava, all'improvviso, il Corvo dorato mosse la testa. Nei suoi occhi si vedeva un bagliore dorato.


Meng Hao si fermò e rimase immobile. Poteva percepire che l’albero sul quale si era posato il Corvo dorato lo stava chiamando.


Il Corvo lo osservò, poi chiuse gli occhi. Meng Hao congiunse le mani in segno di saluto e poi si avvicinò.


All’inizio non si concentrò sull'albero, ma abbassò lo sguardo sul corpo, notando che teneva tra le mani un contenitore di giada.


Meng Hao lo raccolse e lo esaminò con il suo senso spirituale. Nella sua mente apparvero tre caratteri.


“Elisir della Recisione dello Spirito!"


I suoi occhi brillavano mentre abbassava lo sguardo sulla fornace degli elisir. Subito una strana espressione gli comparve sul volto. Sul retro della fornace c’era un grosso buco.


Al suo interno non si poteva vedere alcun elisir medicinale, ma, nonostante fossero passati innumerevoli anni, in quanto gran maestro del Dao dell’alchimia, Meng Hao poteva percepire che aveva contenuto un elisir medicinale, grazie ai residui che aveva lasciato.


Osservando il buco, sentì che qualunque elisir vi fosse stato preparato, era uscito di sua spontanea volontà. “È sicuramente qualcosa dell’antico Dao dell’alchimia, qualcosa che appartiene a tempi primordiali. Ma… Dove sarà andato l’elisir?“
                                        



