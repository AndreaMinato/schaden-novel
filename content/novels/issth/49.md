---
weight: 49
title: Capitolo 49 - La Montagna della Prova del Fuoco
pubDate: 2025-03-17T11:17:34.762Z
tags:
    - issth
---


"La mia Setta del Fato Viola è una delle grandi sette del Dominio Meridionale. Questi potranno anche essere solo i discepoli della Fazione Esterna della Setta, ma per entrare nella Setta ognuno di loro ha dovuto superare nove esami molto difficili. Ogni mese s’immergono in una Sorgente dello Spirito. Hanno una quantità inesauribile di preziosi materiali e possiedono tutti uno straordinario talento latente, raro da trovare in ogni altra Setta.


Questi discepoli possono radere al suolo la tua montagna da quattro soldi con un cenno della mano e per quanto riguarda le tue creature Demoniache, non vanno bene neanche come cibo per i miei discepoli. Non sono bestie Mutate, sono bestie Bastarde!" Wu Dingqiu lo fulminò, spalancando gli occhi. I discepoli dietro di lui chinarono il capo, imbarazzati, voltando lo sguardo verso Eccentrico Song.


Eccentrico Song lo fissò per un attimo, sorpreso. Agitò la mano, era sul punto di dire qualcosa, quando, improvvisamente, Wu Dingqiu s’alzò di scatto e si voltò verso i suoi discepoli.


"Discepoli della Setta del Fato Viola!” ruggì “Potrà anche essere la prima volta che vi avventurate al di fuori della Setta, ma questa montagna, dove si decidono la vita e la morte, è una possibilità che vi viene data per essere promossi alla Fazione Interna della Setta. Chiunque metterà piede sulla montagna e arriverà a metà strada verrà ricordato. Ancora di più chi arriverà in cima. E chiunque riesca a spezzare l'asta di quella bandiera del cazzo diventerà il mio apprendista personale e verrà promosso immediatamente alla Fazione Interna della Setta del Fato Viola! Perché perdete tempo a guardarvi intorno?! Muovetevi!"


All'udire ciò, i volti dei discepoli vestiti di bianco si colmarono d'ispirazione e i loro occhi brillarono. Era la prima volta che uscivano dalla Setta. Alcuni smaniavano per diventare membri della Fazione Interna della Setta, altri desideravano conquistare i tesori. Nella Setta si vociferava che in questa montagna del tesoro dello Stato di Zhao, fossero nascoste enormi quantità di Pietre dello Spirito, elisir medicinali e oggetti magici.


Circa un centinaio di corpi scattarono verso la montagna. Erano una visione sconvolgente.


La montagna era molto alta e circondata dalla foresta.


Quasi immediatamente, si sentirono provenire rumori fragorosi dalla vegetazione. I ruggiti delle bestie selvatiche distrussero la tranquillità di quella notte così calma.


Passarono due ore, durante le quali le urla continuarono incessantemente, provenienti dalla Foresta delle Bestie Demoniache, soprattutto nel limitare del bosco. Improvvisamente, sette od otto discepoli della Setta del Fato Viola sbucarono dagli alberi, i volti stravolti dalla paura. Erano inseguiti da tre potenti bestie, con il muso di drago e il corpo di tigre. Mentre li attaccavano, il suolo tremò sotto le loro zampe.


La forza vitale delle tre bestie sembrava illimitata, il loro potere straordinario. Avevano il pelo lungo e spesso e ciò le rendeva completamente diverse dalle normali bestie Demoniache, estremamente fiere e selvagge. Quando respiravano, la loro aura si tramutava in Serpenti di Nebbia, spaventando a morte i giovani e inesperti discepoli. Impallidirono e scapparono a tutta velocità.


Non appena uscirono dalla foresta, le bestie Demoniache smisero d’inseguirli. Li osservarono con ferocia, poi si voltarono e scomparvero nel folto della foresta.


Sulla piattaforma, Eccentrico Song rise di cuore. "Guarda, Wu Dingqiu. Queste sono le bestie dello Spirito che ho allevato. Che ne pensi? Anche se i tuoi discepoli sono cresciuti in una Sorgente dello Spirito, non serve a nulla. Dimentica le ancor più potenti Bestie dello Spirito che vivono sulla montagna del tesoro, i discepoli della tua Setta del Fato Viola non riescono nemmeno a superare la Foresta delle Bestie dello Spirito!"


Wu Dingqiu rimase seduto, avvolto nella sua tunica bianca, un'espressione sgradevole dipinta sul volto. Guardò con rabbia la manciata di discepoli. Eppure, il suo tono era arrogante come sempre quando disse: "Questi discepoli sono solo al quinto o sesto livello di Condensazione del Qi. I veri Prescelti della mia Setta sono ancora nella foresta. Non ci vorrà molto prima che raggiungano la tua cazzo di montagna e allora faranno piazza pulita di tutto il ciarpame che ci hai nascosto!"


Il tempo passò, altre due ore...


Per il momento, nessuno era riuscito a superare la Foresta delle Bestie Demoniache per raggiungere la montagna vera e propria. Pianti e urla continuavano a provenire dal fitto degli alberi e, dopo poco, si udì un gran trambusto, mentre dieci o più discepoli della Setta del Fato Viola fuggivano terrorizzati. I volti trasfigurati dalla  paura, alcuni erano addirittura feriti. Era la prima volta che lasciavano la Setta ed erano come fiori di serra, che non avevano mai affrontato la pioggia e il vento. Erano stati attaccati da un gruppo di cinque bestie Demoniache ululanti: una era una fiera tigre nera come la pece, un'altra un gigantesco pavone alto sei metri. Le altre non erano riusciti a identificarle, ma erano chiaramente fuori dall'ordinario.


Sulla piattaforma, Eccentrico Song si lasciò sfuggire un sorriso compiaciuto. Era visibilmente euforico e più vedeva il volto di Wu Dingqiu adombrarsi, più la sua allegria aumentava.


"Wu Dingqiu, questi sono davvero i migliori discepoli della tua Setta del Fato Viola? Sembra che essere cresciuti in una Sorgente dello Spirito non giovi poi molto. Ho paura che anche se mangiassero cibi fatti di sostanze preziose, non servirebbe a nulla. La mia montagna del tesoro è piena di oggetti insoliti, rari da trovare anche nel Dominio Meridionale. Negli anni scorsi, ho speso tutte le mie energie in questo progetto. Dopo anni in cui ho permesso alle mie bestie di accrescere la loro forza, la mia montagna è pronta. Ho aspettato a lungo che la tua Setta del Fato Viola affrontasse questa prova del fuoco".


L'espressione sul volto di Wu Dingqiu era così feroce che sembrava potesse esplodere da un momento all'altro, come un vulcano. Con voce tesa, disse: "È solo una montagna del cazzo, nulla di cui vantarsi. Potrei abbatterla con un cenno della mano. Tutti i discepoli che sono tornati sono inutili. I veri Prescelti sono..." stava ancora parlando quando i suoi occhi si spalancarono. Una manciata di discepoli era appena apparsa al limitare della Foresta Demoniaca. Balzò in piedi, ruggendo: "Tornate dentro! Se qualcuno si azzarda a fuggire, verrà bandito dalla Setta!"


Le sue parole riecheggiarono nella zona, ma non furono udite molto lontano. Si limitarono a un raggio di circa cinquanta chilometri. All'udire ciò i discepoli che erano appena fuggiti dalla foresta impallidirono e iniziarono a tremare. Non osarono scappare. Stringendo i denti, si voltarono e tornarono indietro. Anche le bestie Demoniache che li stavano inseguendo si erano spaventate e non osarono attaccarli.


I venti o più discepoli che erano fuggiti dalla Foresta Demoniaca impallidirono ancora di più, esitanti. Non sapevano se tornare nella Foresta o no.


"Chiunque può entrare nella mia Foresta delle Bestie dello Spirito durante questi sette giorni, sia che sia un discepolo della Setta del Fato Viola che di qualunque altra Setta" disse Eccentrico Song, ridendo di cuore. "Chiunque abbia le capacità per raggiungere la mia montagna del tesoro, avrà la possibilità di conquistare i tesori. Non lo fermerò, e nemmeno mi dispiacerò. Anche la bandiera sulla cima della montagna è un bersaglio. Lì ho messo una borsa del Cosmo, che può contenere fiumi e montagne."


Al sentirlo ridere, l'espressione di Wu Dingqiu divenne ancora più sgradevole. Cominciava a pensare che Eccentrico Song fosse davvero perfido. Aveva riempito la montagna di tesori e sembrava piuttosto sicuro che nessuno sarebbe riuscito a toccarli. Con un fruscio di vesti, Wu Dingqiu fece per andarsene. Era già stato umiliato a sufficienza e non sarebbe rimasto lì un minuto di più, ma, prima che potesse andarsene, Eccentrico Song si alzò e gli blocco la strada.


"Compagno Daoista Wu, abbiamo un accordo. Nessuno di noi può andarsene prima che sia finito il gioco del Go. Sei un Anziano di una delle Grandi Sette del Dominio Meridionale, non vorrai mancare alla parola data, vero?" Mentre ridacchiava, la sua barba tremolava. Sul suo volto era ben visibile la superbia e non aveva alcuna intenzione di lasciar andare Wu Dingqiu.


Nel frattempo, Meng Hao si trovava a svariate migliaia di chilometri di distanza, fuggendo rapido nella foresta che copriva i monti. Intorno a lui volteggiavano le foglie che erano cadute con il sopraggiungere dell'autunno e, dietro di lui, veniva Shannguan Xiu, assetato di sangue.


"La catena dei Monti Protettori dello Stato è lunghissima, Meng Hao” disse Shangguan Xiu con voce sinistra “le sue profondità sono colme di esalazioni malsane! Scegliere questa strada vuol dire andare incontro a morte certa!"


"Zitto!" gli rispose Meng Hao con freddezza. Si accigliò. Era la prima parola che pronunciava da quando era iniziato l'inseguimento. Shangguan Xiu lo stava davvero infastidendo. Per quanto lo riguardava, gli andava bene che lo inseguisse, ma tutte le sue chiacchiere incessanti erano perfettamente inutili.


Gli occhi di Shangguan Xiu brillarono mentre sollevava le mani in avanti e le congiungeva con forza.


Meng Hao percepì immediatamente una stilettata di dolore nel petto. Era come se una spada affilata gli stesse trapassando il cuore. Con un'espressione di dolore sul volto, sputò sangue.


"Finalmente hai parlato, moccioso! Sei caduto nella mia trappola! È una particolare magia della mia famiglia, volta a danneggiare il cuore e i vasi sanguigni". Con un sorriso sinistro, aumentò la velocità. Sollevò la mano ed apparve una perla di cinque colori. Si lanciò in avanti e la scagliò contro Meng Hao. Prima che potesse raggiungerlo, la perla esplose, trasformandosi in fasci di foschia di cinque colori che si fusero fino a dar forma a un orribile spirito maligno. Questo ululò mentre piombava su Meng Hao.


Meng Hao lo fissò con espressione feroce. Non aveva il tempo di sputare il sangue che gli riempiva la bocca, mentre le sue dita danzavano in combinazioni incantate e la sua velocità aumentava. Mentre lo Spirito di Nebbia di cinque colori si avvicinava, apparve sulla sua mano sinistra un Globo d'Acqua delle dimensioni di una testa. Invece, dalla sua mano destra, nacque un ruggente Pitone di Fuoco lungo trenta metri. Il Globo d'Acqua attaccò per primo, esplodendo in una pioggia di Frecce d'Acqua.


Il Pitone di Fuoco lo seguì, esplodendo a mezz'aria, rendendo torrida la temperatura dell'aria notturna. Così le gocce d'acqua si tramutarono in una nebbia che, guidata dall'aura della base di Coltivazione di Meng Hao, coprì l'intera area e confuse lo Spirito di Nebbia di cinque colori. Non riusciva più a capire dove fosse Meng Hao.


Anche Shangguan Xiu, scioccato, non vedeva più. Non appena la nebbia apparve, prima che potesse riaversi dalla sorpresa, due lame di luce, fredde e silenziose, si scagliarono contro di lui.


Si udì un forte boato e Meng Hao si lasciò sfuggire un leggero sospiro. Senza esitazione, cambiò direzione e continuò a fuggire, inghiottendo un Nucleo Demoniaco per riprendersi. Dietro di lui si udì un ruggito furibondo, mentre la nebbia veniva dissipata da un ampio vortice. Shannguan Xiu continuò la sua caccia, un'espressione furiosa sul volto, mentre da una ferita sulla mano destra gocciolava del sangue. Lo Spirito di Nebbia non si vedeva da nessuna parte.


Mentre ripensava a ciò che era successo, strinse gli occhi. Se non fosse stato abbastanza veloce a far esplodere lo Spirito di Nebbia per bloccare le due spade di legno, avrebbe perso la mano destra. Eppure, anche così, era rimasto ferito e, ancora peggio, sentiva l'energia spirituale del suo corpo che lentamente fuoriusciva dal taglio. Oltretutto, la ferita non si stava rimarginando velocemente come al solito. Era riuscito a fermare la fuoriuscita di sangue, ma non quella dell'energia spirituale.


"Quel porco è troppo furbo. Possiede solo qualche tecnica di basso livello, ma le usa in modo scaltro. È davvero difficile avere a che fare con lui!" Shangguan Xiu si accigliò, ma continuò ostinato la sua caccia.


I due proseguirono e il tempo passò. Dopo poco, arrivò l'alba. Dopo una notte di caccia e fuga, erano entrambi esausti. Meng Hao stava leggermente meglio. Anche se non aveva avuto la possibilità di riposarsi, aveva già vissuto un'esperienza simile nella montagna nera. L'unica differenza era che, purtroppo, queste montagne selvagge non erano popolate da alcuna bestia Demoniaca. Se lo fossero state, sarebbe stato un po' più facile liberarsi di Shangguan Xiu.


Per quanto riguardava Shangguan Xiu, questa era la prima volta che aveva a che fare con un Coltivatore come Meng Hao, che sembrava avere un numero infinito di risorse. Le due spade di legno erano particolarmente stupefacenti. Inizialmente aveva pianificato di inseguire Meng Hao finché non fosse rimasto senza energia spirituale, e invece sembrava pieno di energia come un drago o una tigre. Forse aveva un numero infinito di elisir medicinali?


"Se è così difficile sconfiggerlo al settimo livello di Condensazione del Qi, come potrebbe esserlo a un livello più alto?" Shangguan Xiu serrò la mascella, ingoiò un elisir medicinale e continuò la caccia. Era al nono livello di Condensazione del Qi, la stessa fase in cui si trovava Meng Hao. Nonostante la sua velocità fosse leggermente superiore, poteva continuare a inseguirlo ancora per un po'.


Ovviamente non poteva sapere che, anche se era al settimo livello, il metodo di Coltivazione di Meng Hao non era quello normalmente utilizzato nella Setta dell'Affidabilità, bensì quello descritto nel Manuale di Condensazione del Qi delle Sacre Scritture dello Spirito Sublime. Anche se Meng Hao non aveva letto nulla di speciale legato alle tecniche d'attacco, poteva resistere molto di più dei normali Coltivatori per quanto riguardava ciò che era connesso all'energia spirituale.


Con l'aiuto di qualche Nucleo Demoniaco, non c'era alcuna possibilità che Shangguan Xiu lo catturasse nell'immediato futuro.


Quando il sole sorse, i due avevano percorso molta strada. Di fronte a Meng Hao apparve una montagna incredibilmente alta, la cui cima si stagliava contro il cielo, coperta di neve fino a metà. Con una sola occhiata, si poteva capire che quel posto non avesse nulla di ordinario.
                                                                



