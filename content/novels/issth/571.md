---
weight: 5710
title: Capitolo 571 – Non Gridi Ancora?!
pubDate: 2025-03-17T11:17:34.939Z
tags:
    - issth
---


“Come può... essere morto?” Il volto del giovane divenne ancora più tetro. Mentre guardava in lontananza, nei suoi occhi sembravano danzare dei fulmini, come se il corpo fosse pieno di tuoni e di elettricità.


“Il Piano Primordiale del Demone immortale non è molto pericoloso” pensò il giovane. “Possono esserci delle dispute nel Primo Piano quando si deve selezionare un corpo ospite, ma chi oserebbe provocare il Clan Ji?” Basandosi sull'espressione nei suoi occhi, era chiaro che non comprendeva davvero. Vi erano visibili anche un profondo dolore e la furia.


Ji Mingfeng era il meglio del meglio nella giovane generazione. Molte speranze erano state poste su di lui. Chi mai avrebbe immaginato che sarebbe morto nella Setta del Demone Immortale!?


“Il Secondo Piano è un reame illusorio. Può sembrare pericoloso, ma le possibilità di situazioni veramente dannose sono estremamente basse e possono avverarsi solo per caso o coincidenza. Hmmm, se i miei calcoli sono corretti, il Secondo Piano dovrebbe essersi appena aperto. Considerando il suo talento latente, avrebbe dovuto essere uno dei primi a svegliarsi. Come può essere morto?


Nel corso dei diecimila anni in cui il Clan Ji ha inviato dei Coltivatori nel Piano Primordiale... non è mai morto nessuno!


Mingfeng... come è possibile che tu sia morto?” Il giovane sedeva silenzioso, i suoi occhi irradiavano un tale gelo che dei fiocchi di neve cominciarono a cadere sopra tutto il Paradiso Meridionale.


Senza dire una parola, allungò la mano destra, nella quale comparve una bussola Feng Shui. Al centro della bussola c'era un sole nero, che faceva si che l'oggetto emanasse un bagliore dello stesso colore.


Fissò la bussola mentre usava la mano sinistra per fare vari aggiustamenti. La luce della divinazione comparve nei suoi occhi e nell'arco di pochi respiri, la sua espressione cambiò. Si udì il rumore di qualcosa che si spezzava provenire dalla bussola Feng Shui quando un'enorme spaccatura apparve sulla sua superficie.


Il giovane sussultò e uno sguardo incredulo apparve nei suoi occhi.


“Un'anomalia! La sola cosa che posso determinare è che questa volta... nel Piano Primordiale del Demone Immortale è apparsa un'anomalia che non era mai esistita prima negli ultimi 90.000 anni!


Questa anomalia può influenzare il passaggio del tempo! Può persino avere effetto su fatti già accaduti e che sono fluiti nel grande fiume del tempo!


Quale può esserne la causa?!”


Nel frattempo, nella Setta del Demone Immortale, nel Secondo Piano, sulla Prima Vetta...


A causa della morte del corpo ospite di Ji Mingfeng, tutto era assolutamente silenzioso. Tutti i discepoli del Conclave della Prima Vetta osservavano in silenzio e una luce glaciale si faceva strada nei loro occhi. Le persone venute con Meng Hao, ma che non avevano preso parte all'azione, guardavano anche loro con espressioni sconvolte, mentre le loro menti vorticavano. Era successo tutto troppo in fretta, così tanto che non avevano avuto neppure il tempo di pensare alle conseguenze.


Poi, le loro menti cominciarono girare furiosamente quando realizzarono che la morte di un discepolo del Conclave della Prima Vetta... non era altro che... un completo disastro.
Meng Hao levitava a mezz'aria, guardandosi attorno verso la dozzina circa di coloro che si erano uniti a lui nell'attacco. Erano tutti figli di papà degli altri picchi ed erano all'incirca della sua stessa età. Erano la sua banda di canaglie e dopo tutti gli anni di ridicole buffonate, si era formata una forte amicizia.


Meng Hao li guardò, e loro contraccambiarono. Poi iniziarono a ridere.


Un'ora dopo, le campane suonavano attraverso la Setta del Demone Immortale. Allo stesso tempo, apparve a mezz'aria un enorme schermo sul quale si poteva vedere una gabbia. All'interno c'erano Meng Hao e la dozzina di amici che si erano uniti a lui, tutti strettamente legati.


I discepoli della Setta stavano guardando il procedimento. Fluttuante a mezz'aria, con gli occhi chiusi, c'era un uomo robusto e a petto nudo. Dopo il quinto rintocco delle campane, l'uomo aprì di scatto gli occhi. Questi brillarono di un bagliore oppressivo quando alzò la mano destra in aria e fece un gesto come per afferrare qualcosa. Una frusta nera apparve improvvisamente dal nulla. Era lunga almeno tremila metri e quando si muoveva, l'aria stessa veniva squarciata. Dei fulmini danzavano sulla sua superficie ed emetteva dei crepitii incredibili per tutta la Setta.


“Secondo le regole della Setta, la punizione per l'omicidio di un compagno è la morte” disse l'uomo massiccio con voce inespressiva. “Tuttavia, considerando i servigi resi alla Setta dai vostri vari antenati... sarete risparmiati, ma non da una punizione!


In accordo con gli ordini dei sette grandi Eccelsi, Ke Jiusi è spogliato del suo titolo di Apprendista d'Elite. Xu Tianhai, Chen Mingyun... e tutto il resto di voi, sarete degradati alla Fazione Interna. Le vostre posizioni non saranno ripristinate per diecimila anni!


Riceverete tre sferzate dalla Frusta del Purgatorio. Ogni colpo potrebbe essere fatale. Questa è la vostra punizione! Per quanto riguarda Ke Jiusi, lui riceverà quattro frustate!


Se un tale crimine dovesse essere commesso di nuovo in futuro, lo pagherete con le vostre vite!” Quando le sue parole echeggiarono per la Setta, coloro che le udirono rimasero sconcertati. Una punizione del genere era incredibilmente severa. Erano stati privati dei loro titoli per diecimila anni, sebbene questo potesse essere considerato secondario. Ma più severa di tutte era la Frusta del Purgatorio; poche persone potevano sopportare più di due colpi!


Nelle memorie di tutti i presenti, una punizione di tre sferzate era qualcosa che non veniva dispensata da mille anni. Per quanto riguardava la speciale punizione di quattro colpi per Ke Jiusi, era una punizione che non si vedeva... da almeno tremila anni.


In questo momento, tutti i discepoli nella Setta erano completamente silenziosi. Guardavano la scena che si svolgeva in alto, specialmente quelli della Prima Vetta, nei cui occhi si agitava l'odio.


Quando Meng Hao e la dozzina di altri sentirono le parole dell'uomo, cambiarono subito espressione.


“Che farsa! Questo è sbagliato. Tre frustate...”


“Hah! Io sono stato il primo a colpire. Tre colpi? Chi se ne importa!?!?”


“La mia posizione? Psshhh. Se voglio qualche tecnica o eredità o anche dei tesori, tutto quello che devo fare è domandare. Non mi importa un tubo del mio livello come discepolo!”


“Jiusi, noi siamo fratelli, perciò accetteremo la punizione insieme! Quei vecchi bacucchi possono solo farci del male fisico, non possono ucciderci davvero. Però, devi ancora dirmi perché, esattamente, abbiamo dovuto uccidere quel discepolo del Conclave della Prima Vetta?”


Meng Hao si guardò intorno. Sapeva che questo era un mondo illusorio, ma era comunque commosso. Comprendeva chiaramente che questi erano il genere di persone che sarebbero rimaste con lui in qualsiasi avversità. Gli fece quasi venire voglia di dimenticare che questo luogo non era reale e che lui non era davvero Ke Jiusi.


Eccetto che... non era certo su come rispondere alla domanda. Dopo un momento di riflessione, strinse i denti.


“Quel teppista ha sedotto una delle mie Giovani Sorelle!”


Degli strani sguardi si formarono sui volti degli altri. Ma dopo un momento, cominciarono tutti a ridere.


Mentre risuonavano le risate, l'uomo dal corpo massiccio disse gelido: “Prima frustata.”


Con quello, sollevò la mano e la frusta si mosse, causando delle distorsioni nell'aria. Risuonò un penetrante crepitio.


Il suono era chiaro e netto ed echeggiò avanti e indietro per almeno dieci volte, accompagnato da degli sconcertanti rombi, simili a quelli dei tuoni.


Un colpo della frusta sferzò su Meng Hao e gli altri.


Tutto il suo corpo tremò e si sentì come se la sua anima fosse sul punto di esplodere fuori dal corpo. Venne attraversato da un dolore indescrivibile, che gli straziò la mente e gli fece vorticare la vista. Allo stesso tempo, si udirono delle urla miserabili attorno a lui.


Nel frattempo, in lontananza, si vedevano sette figure in piedi sulla Settima Vetta. Apparivano come sette soli splendenti, uno di loro era Ke Yunhai. Il suo volto era severo e la sua furia bruciava fino ai Cieli. Il suo sguardo era fisso su Meng Hao, che veniva frustato fino al punto da sembrare come se volesse morire.


In piedi, vicino a lui, c'era una donna di mezza età. Il suo corpo emanava un bellissimo bagliore e mentre stava lì, sembrava come se fosse fusa con il Cielo e con la Terra. Lei era l'Eccelsa della Sesta Vetta. Con espressione fredda si voltò verso Ke Yunhai e disse: “Il Signore Li sta dormendo, ma siamo ancora tutti sottoposti alla sua volontà Celeste. La Sfera del Dao è sigillata e per noi irraggiungibile. Tuttavia, eventi importantissimi accadranno presto. Se sarai troppo tenero, Fratello Anziano Ke, in futuro tuo figlio incapperà sicuramente in un grande disastro.”


L'Eccelso della Terza Vetta era un uomo anziano con un lungo viso. La sua intera persona irradiava antichità quando scosse la testa e disse: “Fratello Anziano Ke, tuo figlio è davvero... beh, se vuole infrangere le regole della Setta, è un suo problema, ma perché deve mettere anche gli altri nei guai? Suppongo sia semplicemente il suo carattere...”


L'Eccelso della Prima Vetta era un giovane di bell'aspetto con dei lunghi occhi sottili. Il suo corpo emanava una luce dorata che lo faceva apparire come se fosse circondato da innumerevoli spade che una alla volta si trasformavano in un sole luminoso. La sua stessa voce suonò come una penetrante e affilata spada quando disse con calma: “Quel ragazzino è chiaramente deviato nel suo cuore. Per anni si è comportato come un bullo. Ci sono almeno dieci o più discepoli che sono morti per mano sua. L'unica ragione per cui non l'abbiamo perseguito per quelle morti è stato per il tuo bene, Fratello Anziano Ke. Ma che lui abbia apertamente ucciso qualcuno senza vergogna, è davvero troppo!”


Dopo che i tre Eccelsi ebbero parlato, si udì la voce furente di Ke Yunhai.


“Ribelle!! RIBELLE!!


Nell'istante in cui l'ho lasciato andare, è partito e ha fatto qualcosa completamente priva di coscienza! Non mi importa se viene frustato a morte! Almeno non dovrò avere a che fare con questo mio unico figlio!


Se non muore, mi porterà alla tomba! A causa del decreto Celeste del Signore Li, le creature viventi hanno tutte un limite alla durata della loro vita. La Sfera del Dao non può essere percorsa. La mia longevità sta appassendo e il tempo della mia morte è prossimo. Compagni Daoisti, la vostra pazienza nei riguardi di quel deviato di mio figlio non è stata dimenticata.


Lasciatelo morire. A causa del massacro senza fine avvenuto nelle nove guerre delle Montagne e dei Mari, dei miei quindici figli, rimane solo lui. Per tutta la sua vita è stato viziato, quindi non c'è da stupirsi se è diventato un tale disastro.


Dimenticatevelo. Dimenticatevelo e basta. Lasciatelo morire!” Ke Yunhai si voltò e quando lo fece, tutto il suo corpo sembrò invecchiare. L'aura di morte che emanava tutt'intorno divenne ancora più forte.


Gli altri sei Eccelsi rimasero in silenzio. Quello della Settima Vetta era un antico uomo dai capelli bianchi e con un portamento da essere trascendente. Sospirò debolmente mentre guardava in lontananza verso l'uomo robusto con la frusta.


Quest'ultimo sollevò la frusta in aria e poi si fermò per un momento. Poi, assestò la seconda sferzata.


Il suono che riecheggiò fu estremamente intenso e sconcertante. Tuttavia, era chiaro che il colpo non fosse stato inferto con la stessa forza del precedente.


Quando arrivò la terza frustata, la pelle di Meng Hao e degli altri era completamente rotta e lacerata. Le loro espressioni erano macilente e potevano a malapena sollevare la testa. Osservarono amaramente Meng Hao, sapendo che stava per ricevere un quarto colpo.


Meng Hao ridacchiò amaramente mentre il colpo scendeva. Colpì il suo corpo e il suo soltanto. Allo stesso tempo, le furiose parole pronunciate da Ke Yunhai echeggiarono improvvisamente nelle sue orecchie.


“Non gridi ancora?!”


Meng Hao boccheggiò per un momento, prima di lanciare un grido che era tragico oltre ogni possibile descrizione. Quando i suoi compagni lo udirono, furono sconvolti...


La punizione era finita e la gente arrivò dai vari picchi ad aiutare Meng Hao e gli altri ad andarsene. Furono velocemente portati via per essere medicati. Presto, Meng Hao fu di ritorno alla Quarta Vetta, dove sentì la voce di Ke Yunhai echeggiare per la montagna.


“Non aiutatelo. Sparisci, ribelle!”


I discepoli della Quarta Vetta che lo stavano aiutando esitarono per un momento. Tuttavia, Meng Hao indicò loro che dovevano lasciarlo. Sorrise amaramente, ma dentro di se, sentiva un calore al cuore. Sospirando, iniziò a camminare verso la Grotta dell'Immortale di Ke Yunhai.


Capitolo tradotto da Diletta David


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!        
-MadOtter
                                


                                



