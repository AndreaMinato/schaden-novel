---
weight: 580
title: Capitolo 58 - Questo non è il Suo Mondo
pubDate: 2025-03-17T11:17:34.765Z
tags:
    - issth
---


Passarono due mesi. Meng Hao sedeva a gambe incrociate nella Grotta dell'Immortale, nelle profondità delle montagne. Improvvisamente risuonò un boato, facendo fuggire gli animali lì vicino. La lastra di pietra che aveva usato per sigillare l'apertura esplose in mille pezzi.


Frammenti di roccia volarono in tutte le direzioni, mentre Meng Hao emergeva dalla Grotta dell'Immortale. I capelli gli coprivano le spalle, come un mantello, sopra la tunica da studioso. I suoi occhi brillavano come fulmini e la sua figura emanava un'aura potente e un piacevole e fragrante aroma.


Uno sguardo di gioia gli illuminò il volto. Dopo essere rimasto in isolamento a meditare per così tanto tempo, si lasciò sfuggire una risata che riecheggiò nei dintorni e fece fuggire le bestie selvatiche.


"L'ottavo livello di Condensazione del Qi!" Esclamò, con i pugni stretti. I suoi occhi brillarono e ciò sarebbe stato ancora più visibile se fosse stata notte.


All'inizio dei due mesi di meditazione si sentiva nervoso e costantemente in pericolo, ma queste sensazioni negative erano scomparse man mano che praticava la Coltivazione. Aveva usato più di diecimila Pietre dello Spirito per duplicare elisir medicinali, che poi aveva consumato durante la meditazione.


Non voleva sentirsi mai più in pericolo. Aveva bisogno di diventare più forte, in modo da essere più potente di coloro che lo minacciavano.


"Ho  bisogno di diventare più potente. Non c'è altro modo. Devo diventare potente!"


Rimase in piedi fuori dalla Grotta dell'Immortale, respirando la fresca brezza dei monti, lo sguardo risoluto.


Era un semplice accademico, uno studente del Confucianesimo. Ma i tre anni precedenti gli avevano insegnato a concentrarsi di più su se stesso. Dopo tutto ciò che aveva passato, il suo carattere era cambiato. La sua testardaggine ora era molto più evidente.


Era stato ostinato quando si era rifiutato di cedere dopo essere stato bocciato alle prove Imperiali. Era stato ostinato durante le sue lotte nella Setta dell'Affidabilità. Era stato ostinato mentre combatteva contro Wang Tengfei. Ed ora era ostinato ad avere speranze nel futuro.


Diventare potente era come diventare ricco. Era un sogno che non aveva bisogno di una motivazione. Se c'era un motivo forse era la sua paura di essere povero o debole. Questo era ciò che credeva Meng Hao.


"La vita è una fiamma perpetua, colma d'esuberanza. Nella vita bisogna essere forti e mai abbassare il capo". Volse lo sguardo verso il cielo, pensando alla Setta dell'Affidabilità. Pensò all'arroganza e alla presunzione degli Esperti dello Stato di Zhao. Pensò alla freddezza con cui l'avevano trattato coloro che avevano tentato di ucciderlo. Pensò allo sguardo di quel Protettore del Dao di mezz'età che era al fianco di Wang Tengfei quella notte.


"Mia madre e mio padre sono scomparsi quando ero giovane. Se non avessi lottato per migliorarmi, non sarei sopravvissuto fino a oggi. Anzi, mi sarei rassegnato alla disperazione. Se non avessi lottato per diventare più potente nella Setta dell'Affidabilità, non sarei diventato un membro della Fazione Interna della Setta. Ostinarmi con persistenza per migliorarmi. Questo sarà il mio cammino in futuro". Si lasciò sfuggire un lungo sospiro. Poi, sollevò le mani e agitò la manica. Apparve un fascio di luce nera che si solidificò fino a dar forma a una spina. Emanando un oscuro bagliore, si scagliò contro un masso lì vicino.


Risuonò un boato e il masso, che era alto più di diciotto metri, si frantumò, mescolandosi a frammenti di ghiaccio nero. Caddero a terra, emanando un freddo intenso.


Con uno sguardo soddisfatto, Meng Hao agitò la mano e la spina nera tornò da lui. Mosse di nuovo la mano e fu avvolto da un turbine di luce multicolore, dal quale apparve il ventaglio a sedici piume, che volava avanti e indietro seguendo il movimento delle sue dita. Si udì un boato quando le piume si separarono.


Poi si riunirono nuovamente a formare il ventaglio che si posò sulla sua mano.


"Peccato che non abbia abbastanza Pietre dello Spirito. Lo specchio di rame ne consuma davvero tante. Per duplicare un Elisir dello Spirito Terrestre mi servono cento Pietre dello Spirito. Non male. Per un Elisir dello Spirito Celeste, utile al di sopra dell'ottavo livello di Condensazione del Qi, ne servono cinquecento. Un po' troppo..." Pensando alle Pietre dello Spirito, si accigliò. Delle diecimila Pietre dello Spirito che aveva all'inizio, non ne erano rimaste molte. Durante i due mesi che aveva impiegato per passare dal settimo all'ottavo livello di Condensazione del Qi, aveva consumato oltre ottanta Elisir dello Spirito Terrestre. Due al giorno, prima che riuscisse a passare all'ottavo livello di Condensazione del Qi.


"In futuro” mormorò tra sé e sé “avrò bisogno di molto più potere spirituale per praticare la Coltivazione". Gettò un'occhiata all'interno della borsa da trasporto per assicurarsi di avere davvero solo cinque Elisir dello Spirito Terrestre. Ne aveva già inghiottito uno e aveva calcolato che per raggiungere il nono livello di Condensazione del Qi avrebbe dovuto consumarne almeno centocinquanta.


"So che avrò bisogno di molto potere spirituale. Ma potrebbe essere che l'uso eccessivo di Nuclei Demoniaci abbia fatto sì che il mio corpo abbia iniziato a rifiutare gli elisir medicinali? Esitò, non sapendo come fare per confermare la sua teoria. Se avesse avuto ragione, avrebbe avuto bisogno di più Elisir dello Spirito Terrestre, o magari qualche altro tipo di elisir medicinale.


"Centocinquanta Elisir dello Spirito Terrestre... sono circa settantamila Pietre dello Spirito... Senza Elisir mi ci vorrebbe tantissimo tempo per accumulare energia spirituale a sufficienza. In più il mio talento latente è ordinario, quindi vuol dire che mi ci vorrà ancora di più..." Sospirò mentre pensava alla sua borsa da trasporto ormai vuota.


Aveva ancora tre Pietre dello Spirito incredibilmente grandi, ma non osava utilizzarle. Più avanzava nella coltivazione, più si rendeva conto di quanto fosse stato avventato a duplicare la spada di legno, alcuni anni prima. Le Pietre dello Spirito grandi erano chiaramente straordinarie, altrimenti non sarebbe stato in grado di duplicare i Cristalli di Sangue di Giada Vorpal.


"Non userò queste Pietre dello Spirito grandi a meno che non sia assolutamente necessario" affermò con risolutezza. "Forse mi saranno utili in futuro". Il ventaglio sotto di lui iniziò a brillare intensamente e il suo corpo si tramutò in un raggio di luce che si lanciò in avanti a incredibile velocità.


Era tranquillo mentre viaggiava, facendo circolare la sua energia spirituale. Alla fine, il ventaglio iniziò a sbiadire e assunse un aspetto molto più ordinario. Mentre avanzava, lo usava con più facilità.


"Dopo tutti questi mesi, i discepoli della Setta del Fato Viola si saranno dimenticati di me". Era prudente mente viaggiava, finché non uscì dalla zona montuosa. Guardò lontano. Aveva ragione, si trovava vicino alla capitale dello Stato di Zhao.


Una volta, bramava giorno e notte di andare nella capitale. Era un desiderio secondo solo a quello di visitare il Grande Tang nelle Terre Orientali. Sospirò per l'emozione, mentre ripensava ai tre anni di prove e di fallimenti. Non era mai riuscito ad arrivare a sostenere la prova finale nella capitale. Erano passati altri tre anni e finalmente ci era arrivato, non da accademico, ma da Coltivatore.


Mentre si avvicinava alla città, smise di volare e iniziò a camminare sulla strada pubblica. Si raccolse i capelli e ciò, insieme alla tunica da studioso, gli diede l'aspetto dell'accademico che era stato un tempo. Però, mentre al tempo era piuttosto basso, ora, dopo anni di Coltivazione, era alto e slanciato. La sua pelle era ancora un po' scura, ma era splendente ed emanava forza.


Camminò immerso nei suoi pensieri. Era ormai marzo, periodo in cui spesso nevicava nello Stato di Zhao. Mentre camminava, iniziò a calare la sera e qualche fiocco di neve cominciò lentamente a cadere.


Presto il suolo fu coperto da un manto bianco, come una trapunta di piume.


Il vento soffiò, facendo sì che la neve si posasse sui capelli di Meng Hao. Non si sciolse, anzi iniziò a depositarsi.


Tutto era calmo e silenzioso. Mentre si avvicinava alla capitale, dietro di lui sopraggiunse a gran velocità una carrozza trainata da cavalli. Sembrava che chiunque fosse al suo interno temesse che i cancelli della città si chiudessero presto.


Sorpassò Meng Hao, sollevando nubi di neve al suo passaggio. Mentre avanzava, un soffio di vento sollevò un lembo della tenda, mostrando un giovane accademico intento a leggere alcuni testi.


Meng Hao lo osservò con calma, pensando che doveva apparire allo stesso modo alcuni anni prima. Ora, si vedeva che aveva circa vent'anni, ma, dentro di lui, si sentiva molto più vecchio.


Si lasciò sfuggire un leggero sospiro. Un attimo dopo, la carrozza si fermò e la tenda venne spostata. Il giovane accademico ricambiò il suo sguardo, poi scese dalla carrozza e salutò Meng Hao congiungendo le mani.


"Fratello, ti stai recando alla Capitale per sostenere le prove Imperiali?"


Meng Hao ricambiò velocemente il saluto. "Anni fa sognavo di farlo, ma è da molto tempo che i miei sogni si sono infranti. Volevo solo ammirare la Torre del Tang".


"Che peccato, fratello,” gli rispose affranto “i tuoi modi sembrano molto raffinati, quindi pensavo che fossimo compagni. Sei sicuro di voler rinunciare al tuo sogno di diventare un ufficiale?" Il giovane sembrava avere circa la stessa età di Meng Hao.


Meng Hao scosse la testa senza dire una parola.


"Oh beh, non importa" riprese il giovane accademico. Guardò agli abiti da studioso di Meng Hao e sorrise con calore. "Sta iniziando a nevicare parecchio e sarà sempre più difficile avanzare sulla strada. Se arriverai troppo tardi, non potrai entrare in città. Fratello, perché non ti unisci a me nella carrozza? Dovremmo farcela ad arrivare in città in tempo".


Meng Hao sollevò lo sguardo verso il cielo, poi lo riportò sul giovane. Si inchinò con rispetto e poi salì sulla carrozza.


All'interno il fuoco crepitava in un fornetto, diminuendo il freddo. Questo, insieme al vecchio valletto di famiglia che conduceva la carrozza, gli fece capire che il giovane dovesse appartenere a una famiglia ricca.


Il vecchio valletto indossava un ampio cappello di bambù e aveva delle nocche molto grosse. Probabilmente praticava un po' di kung fu.


"Mi chiamo Zheng Yong" disse il giovane accademico con un sorriso, scaldandosi le mani. "Fratello, non c'è alcun bisogno di essere timidi. Siamo entrambi accademici e gli accademici si aiutano ogni volta che possono".


"Sono Meng Hao", disse con un sorriso umile. "Grazie mille, Fratello Zheng". Lo sguardo gli cadde sul libro posato vicino a Zheng Yong. Era il Libro dei Riti. Sembrava essere molto antico e chiaramente non era una copia, ma un testo originale.


"Il tuo cognome è Meng?" chiese Zheng Yong, con il viso che si illuminava. Lo spazio nella carrozza era piuttosto angusto, ma in qualche modo riuscì ad alzarsi per salutare Meng Hao con rispetto. "È un nome di clan così onorabile. Quindi sei un discendente di Qingfu! Sono stato irrispettoso, ti prego di perdonarmi, Fratello Meng".


Meng Hao si alzò per ricambiare il saluto. "Non c'è bisogno di fare così, Fratello Zheng. È solo un cognome. I miei antenati erano straordinari, ma io ho fallito più volte le prove Imperiali e questo mi causa molta vergogna". Entrambi tornarono a sedersi.


"Fratello Meng, le tue parole sono ingiuste" lo riprese solennemente Zheng. "Il tuo cognome ti porterà fortuna. Ti è stato tramandato dai tuoi antenati. In quanto discendente di Qingfu, anche se non hai superato le prove Imperiali, finché avrai un cuore gentile e virtuoso, potrai sempre vivere secondo i valori di Confucio".


Meng Hao rimase in silenzio per un momento, pensieroso, poi sollevò il capo e fissò il giovane davanti a lui. "Fratello Zheng,” gli chiese lentamente “qual è il vero significato del Confucianesimo?"


"Cortesia, benevolenza, lealtà e la regola d'oro" gli rispose senza esitazione. "Questo è il Confucianesimo".


Meng Hao non rispose. Guardò oltre la tenda, ammirando i fiocchi di neve che volteggiavano nell'aria. Dopo qualche istante chiese di nuovo, con voce ferma: "Qual è il significato della vita?"


"Della vita?" domandò Zheng Yong, sorpreso. Esitò per un attimo, senza rispondere.


Il silenzio calò nella carrozza, rotto solo dal rumore della neve che cadeva vorticando oltre la finestra. Meng Hao sollevò la mano, mettendola all'esterno. Lentamente i fiocchi di neve iniziarono ad accumularsi sul suo palmo.


"La neve cade solo d'inverno” disse tranquillo “e può esistere solo nel gelo del vento. Quindi la sua vita dura solo il tempo dell'inverno". Riportò la mano all'interno della carrozza e la avvicinò al fornetto di rame. La neve iniziò a sciogliersi, tramutandosi in acqua che gli colò lungo il braccio.


"La neve vive solo d'inverno. Quando la si avvicina al fuoco, muore. Questa è la vita. Può bramare l'estate, ma... può essere solo un desiderio. Tra le mie mani la neve diventa acqua, perché non è il suo mondo..." Sollevò la mano e gettò l'acqua fuori dalla finestra. Fuori, lontano dalla vista del giovane accademico, divenne neve di nuovo.


Zheng Yong lo fissò in silenzio, uno sguardo di consapevolezza negli occhi. Infine, la carrozza entrò in città.


"Grazie per avermi permesso di accompagnarti, Fratello Zheng,” disse Meng Hao con calma “ora è meglio che vada". Lo salutò con educazione e scese dalla carrozza, per poi addentrarsi nei vicoli coperti di neve.


"Brama l'estate,” mormorò Zheng Yong tra sé e sé “ma può esistere solo nel gelo del vento. Può solo guardare da distante... Questa è la neve". Guardò Meng Hao che spariva in lontananza. Dopo un attimo, scese dalla carrozza e fece un profondo inchino in direzione di Meng Hao.


La neve iniziò a posarsi su di lui, ma sapeva che, non appena fosse rientrato nella carrozza, sarebbe morta. Non avrebbe mai dimenticato cos'era successo e ciò che aveva visto e udito. Anni dopo, dopo essere diventato un famoso Confuciano dello Stato di Zhao, avrebbe ripensato a quella ventosa notte d'inverno in cui la neve, sciogliendosi, era diventata acqua. E avrebbe ripensato a un accademico di nome Meng Hao.
                                


                                



