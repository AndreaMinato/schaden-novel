---
weight: 5970
title: Capitolo 597 - Ti Renderò Orgoglioso di Me
pubDate: 2025-03-17T11:17:34.943Z
tags:
    - issth
---


“Con l’Incantesimo di Divergenza dell'Anima puoi coltivare un’anima eterna. Sfortunatamente, il livello di difficoltà è troppo elevato per te… tuttavia, questa bara può aiutarti a coltivare l’arte. Con questa, anche se dovesse verificarsi una catastrofe, tu… potrai continuare a vivere!”.


Pronunciò solo qualche frase, ma anche questo fece respirare Ke Yunhai a fatica. Il suo volto era pallido e i nodi di luce bianca che volavano attorno a lui si fecero più intensi. Questi roteavano attorno al suo corpo, facendo quasi sembrare che un alone brillante lo stesse circondando.


Guardava Meng Hao con tenerezza, con il suo sguardo carico di una dolcezza eccessivamente affettuosa e del rifiuto di separarsi da lui. E amore… temeva che il figlio che lasciava qui sarebbe stato intimidito, che sarebbe rimasto da solo o sarebbe stato taciturno.


Meng Hao si morse le labbra quando si inginocchiò in silenzio davanti a Ke Yunhai, con le lacrime che scorrevano.


“Non c’è bisogno di piangere”, disse Ke Yunhai. “Se ai giorni nostri e nella nostra epoca gli uomini piangono troppo, allora il loro Dao diventa instabile. Vieni qui, figliolo…”. Sollevò una mano incerta e Meng Hao, con le lacrime che grondavano, avanzò per mettersi davanti a lui.


La mano di Ke Yunhai, ricoperta da così tante rughe, picchiettò delicatamente sulla testa di Meng Hao.


“Sei cresciuto…”.


“Papà…”. Meng Hao guardò l’aura di morte pervasiva e Ke Yunhai così raggrinzito, ed ebbe la sensazione che il suo cuore venisse ridotto in mille pezzi. Il suo corpo tremò quando d’un tratto il suo cuore fu pervaso dall'intensa sensazione che suo padre fosse sul punto di lasciarlo.


Lui… considerava Ke Yunhai come suo padre da tempo.


“Alla fine tutti muoiono, questa è una cosa che non possiamo cambiare. Il Signor Li è tornato in vita alle masse e, considerata la mia posizione, devo rispettare la sua decisione…”.


“Perché?” sussurrò Meng Hao, con le lacrime che scorrevano. “Perché dobbiamo rispettarlo!? Noi Coltivatori pratichiamo la coltivazione per ottenere la vita eterna, no? Che senso ha abbandonare la vita eterna?!”.


Ke Yunhai rimase in silenzio per un istante prima di sollevare il capo. Il suo sguardo sembrava penetrare all'esterno della grotta dell’Immortale fino a raggiungere un luogo lontano nel futuro. La campana a morto aveva raggiunto il sessantanovesimo rintocco. Il suono di questo riecheggiò senza fine.


“Noi Coltivatori non ci limitiamo a praticare la coltivazione per ottenere la vita eterna. No, noi perseguiamo il Dao… per coloro che aspirano al Dao, la vita è come una mattina e la morte come una sera. Per coloro che cercano il Dao, quando giunge il mattino, a cosa serve la brama…?”. Ke Yunhai chinò il capo per guardare Meng Hao.


“Per me morte e vita non sono importanti. Senza il Signor Li, tuo padre sarebbe morto da tempo un’infinità di volte… non temo la morte. L’unica cosa per cui sono a disagio… sei tu…”. Ke Yunhai arruffò i capelli di Meng Hao. Stava già per esaurire le energie, ma i suoi occhi erano pervasi dalla tenerezza e da un’indulgenza eccessivamente affettuosa sempre più intensa.


“Sarei dovuto morire molti anni fa”, proseguì. “Ma ero preoccupato per te, così ho rimandato tutto fino ad oggi. Se fosse possibile, ti accompagnerei ancora un po’, proprio come nella Pagoda del Demone Immortale, io alla guida e tu al seguito… verso l’orizzonte”. Sorrise, ma il suo volto era pallido. Attorno a lui fluttuavano un numero sempre maggiore di nodi bianchi che facevano apparire il suo sorriso alquanto distante.


“Papà…” disse Meng Hao, tirando la mano di Ke Yunhai.


“Tutti i tuoi fratelli e le tue sorelle sono già scomparsi. Ora che andrò via, non avrai più alcun parente nel mondo… mi auguro che in futuro… imparerai ad essere un po’ più sensibile”. Mentre Ke Yunhai fissava Meng Hao, la tenerezza nei suoi occhi divenne ancora più intensa, come anche il rifiuto di separarsi. Era proprio come aveva detto; quello che più lo preoccupava in vita era il figlio che adesso era genuflesso davanti a lui.


Se ci fosse stata anche una minima speranza di ottenere più tempo, l’avrebbe colta e avrebbe osservato Ke Jiusi crescere davvero.


Meng Hao non era in grado di dare voce a ciò che stava provando nel profondo del suo cuore. Sentiva delle pugnalate di dolore, come se il mondo stesse crollando. Era come se dentro di lui ci fosse un vortice che stava risucchiando tutti i suoi pensieri.


Riusciva solo a stringere forte la mano di Ke Yunhai nella sua. Riusciva solo piangere. Aprì la bocca, ma non venne fuori alcuna parola, nemmeno una.


“Non essere triste. I tuoi fratelli e le tue sorelle mi stanno aspettando. Sono anche il loro padre. Devo trascorrere del tempo anche con loro… Jiusi, papà spera che un giorno, quando io sarò nell'aldilà, tu mi renderai orgoglioso…”.


All'esterno, le campane erano arrivate a ottantanove rintocchi. Ora il corpo di Ke Yunhai era completamente circondato da nodi di luce bianca che vorticavano. La mano che stringeva Meng Hao iniziò a svanire. L’unica cosa chiara adesso era il sorriso gentile di Ke Yunhai.


I suoi occhi iniziarono a svanire. Durante gli ultimi dieci rintocchi della campana, avrebbero perso tutta la loro intensità. Si sarebbero trasformati in innumerevoli punti di luce che sarebbero poi svaniti nell'aria.


Il cuore di Meng Hao sembrava lacerarsi in mille pezzi. Il suo corpo tremò quando cercò di stringere forte la mano di Ke Yunhai che stava sparendo.


“Papà......”


All'improvviso, gli occhi di Ke Yunhai che si stavano dissolvendo parvero concentrarsi, come se stesse usando gli ultimi frammenti di forza vitale per guardare Meng Hao. Sembrava quasi che fosse confuso.


Lì, davanti a lui, vide materializzarsi una sagoma lentamente dietro Meng Hao. Era un uomo con un abito bianco, i cui lineamenti apparivano completamente diversi da quelli di Meng Hao. Aveva i capelli lunghi e sembrava giovane, ma sembrava anche pervaso da un’antichità infinita.


Questi non era altri che… Ke Jiusi!


Ke Jiusi guardò suo padre con le lacrime agli occhi. Si inginocchiò lentamente, con il corpo sovrapposto a quello di Meng Hao.


Sul volto di Ke Yunhai comparve un sorriso. Già da tempo aveva messo insieme i pezzi del puzzle. Annuì e lentamente distese la mano per toccare la fronte di Meng Hao. O… forse stava toccando la fronte di Ke Jiusi.


In quel momento, nella mente di Ke Yunhai comparvero delle immagini. Vide la distruzione della Setta del Demone Immortale e lo scioccante scontro finale di Ke Jiusi. Vide come Ke Jiusi tornò in vita e vegliò da solo sulla Setta del Demone Immortale per decine di migliaia di anni.


Ke Jiusi guardò Ke Yunhai. Le lacrime rigavano il suo volto quando disse a bassa voce: “Papà… ho imparato ad essere un po’ più sensibile… mi dispiace per tutto ciò che è stato prima… mi dispiace. Padre… ogni cosa è avvenuta per colpa mia…”.


Finalmente fu in grado di rivedere suo padre. Finalmente riuscì a dire a suo Padre quelle parole.


Le parole erano quelle di Ke Jiusi ed erano anche quelle di Meng Hao. Due persone, un’unica serie di parole. Era difficile capire se Ke Jiusi stesse prendendo in prestito la bocca di Meng Hao o Meng Hao stesse prendendo in prestito l’anima di Ke Jiusi.


“Papà… sono cresciuto. Puoi smettere pure di preoccuparti, signore. Ti renderò sempre orgoglioso di me…”.


Ke Yunhai guardò Meng Hao e Ke Jiusi per un lungo istante. Il suo volto fu riempito da un sorriso, un sorriso carico di ammirazione e, ancor di più, di profonda soddisfazione.


“Grazie”, disse Ke Yunhai con voce roca. “Anche tu sei figlio mio. Siamo padre e figlio in questa vita”. Guardò Meng Hao con uno sguardo profondo, e all'interno di quello sguardo furono visibili un’indulgenza e una tenerezza fin troppo affettuose. Fu in quel momento che infiniti nodi di luce bianca avvolsero completamente il suo corpo.


Meng Hao tremò quando si rese conto che la mano che stava stringendo Ke Yunhai adesso non stringeva nulla. L’ultima fiamma della lampada ad olio si era esaurita.


“PAPÀ!!”. Sul volto di Meng Hao scrosciavano le lacrime mentre guardava Ke Yunhai svanire. All'esterno, si poteva udire il novantanovesimo rintocco della campana a morto!


Uno meno di cento. Non era permessa la perfezione. La campana a morto proteggeva il cammino, vegliava sulla strada. Non ne avrebbe potuto avere uno di troppo o uno di meno. I novantanove sentieri per gli inferi.


Quella è la campana a morto che rintocca quando muore un Eccelso.


Il suono della campana continuò a riecheggiare lungo le sette grandi vette delle montagne del Primo Cielo. In quel momento, i milioni di Coltivatori nelle Sette Vette si inchinarono verso la Quarta Vetta. Chiunque, compresi gli altri Eccelsi, fecero degli inchini profondi.


Sulla Quarta Vetta si levò il rumore del pianto. Tutti i discepoli si voltarono in direzione della grotta dell’Immortale di Ke Yunhai e iniziarono a inchinarsi inginocchiati.


Ke Yunhai era morto.


Mentre Meng Hao osservava Ke Yunhai svanire del tutto, dall'esterno penetrò lentamente il suono del pianto. Rimase lì, silenzioso in ginocchio a lungo prima di alzarsi finalmente in piedi. Stringendosi il petto, uscì dalla grotta dell’Immortale. All'esterno vide che erano presenti tutti i discepoli della Quarta Vetta e che guardavano nella sua direzione. Quando ricambiò lo sguardo, un’espressione di dolore intenso pervase il suo volto.


Alzò lo sguardo al cielo e la luce del sole si riversò nei suoi occhi. Pensò per un istante di poter vedere l’ombra di Ke Yunhai. Attorno a lui vorticavano novantanove raggi di luce che lo accompagnavano. Quando Ke Yunhai raggiunse l’orizzonte, voltò appena la testa per gettare uno sguardo sulle terre sotto di lui e su Meng Hao.


Mentre la luce del sole si riversava su Meng Hao, lui vide l’immagine di se stesso quando arrivò per la prima volta nel mondo illusorio. Si ricordò della prima volta che vide Ke Yunhai e della tenerezza che aveva visto nei suoi occhi, una tenerezza che avrebbe potuto perdonare qualsiasi cosa.


Dopo aver ucciso Ji Mingfeng, era stato frustato. Si ricordò di aver udito la voce di Ke Yunhai nelle sue orecchie, la quale chiedeva perché non avesse ancora gridato. Il suo cuore in quel momento aveva tremato.


In seguito, ci furono gli oggetti magici e i talismani forgiati personalmente con la forza vitale di Ke Yunhai. Nella Pagoda del Demone Immortale, Meng Hao aveva raggiunto il punto in cui era certo che sarebbe stato sconfitto. Fu allora che davanti a lui comparve quella sagoma, gli arruffò i capelli e disse con fare tenero: “Ti accompagnerò io da qui in poi”.


Meng Hao rivide tutto questo, e lo stesso si trasformò in un’immagine finale di addio…


Adesso, si era finalmente reso conto che Ke Yunhai aveva saputo fin dall'inizio che lui non era Ke Jiusi.


Alla fine, lo aveva addirittura ringraziato. Questo ne era la dimostrazione. Poi aveva detto che anche Meng Hao era suo figlio. Aveva accettato Meng Hao…


Tutto ciò sembrava un sogno. Ma era un sogno che Meng Hao desiderava!


“L’anziano… è sparito”, sussurrò. La luce nei suoi occhi si tramutò in oscurità, prendendo il posto di ogni altra cosa al mondo. Sputò un grumo di sangue e poi cadde al suolo.


Meng Hao rimase in coma per due giorni. Quando finalmente si risvegliò, vide Xu Qing che vegliava su di lui con inquietudine. Non disse nulla. Xu Qing lo accompagnò al funerale di Ke Yunhai. La tomba si trovava in una valle sulla Settima Vetta, una tomba che non conteneva alcun cadavere, solo una lampada ad olio prosciugata.


Meng Hao non era più un discepolo comune. E non era nemmeno un Apprendista d’Elite. Adesso era il Signore della Quarta Vetta, sebbene fosse un Signore che non era però un Eccelso.


Non creò altri elisir e non cercò nemmeno l’illuminazione della magia Daoista. Sedeva all'esterno della sua grotta dell’Immortale ad osservare l’oscurità di notte e il cielo luminoso di giorno. Non era certo di cosa stesse guardando. Si limitava a fissare.


Diversi giorni dopo, le immagini fantasma comparvero per molte volte ogni giorno nell'antico mondo illusorio. Meng Hao sapeva che questo luogo… a breve sarebbe scomparso.


“Vivere e morire. Può essere un distacco, ma anche un inizio”. Meng Hao ebbe la sensazione di aver avuto un lampo di genio. Chiuse gli occhi e non li riaprì per molto tempo. Quando lo fece, decise di dirigersi verso la grande scala che portava al cielo. Prima di andare via, notò per caso l’elisir medicinale che era stato creato dal nulla. Questo non gli fece provare alcuna gioia. Lanciò un’occhiata assente per un istante, poi lo ripose con attenzione nella sua borsa da trasporto.


Quando si trovò di fronte alla grande scala, voltò lo sguardo verso la Quarta Vetta per un’ultima volta. In quell'occhiata fermò saldamente l’immagine della Quarta Vetta nei suoi ricordi.


Dopodiché si voltò e mise un piede su quella scala che nessuno degli altri discepoli della Setta poteva vedere. Iniziò a salire, un gradino alla volta. Mentre lo faceva, i Coltivatori delle grandi terre del Paradiso Meridionale lo osservarono.


Stavano aspettando. Aspettavano che Meng Hao raggiungesse la cima della scala. Allora il Secondo Piano avrebbe raggiunto il suo termine e il Terzo Piano… si sarebbe aperto.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!        
-MadOtter


                                


                                



