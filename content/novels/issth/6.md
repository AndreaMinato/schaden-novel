---
weight: 60
title: Capitolo 6 - Le Meraviglie dello Specchio di Rame
pubDate: 2025-03-17T11:17:34.744Z
tags:
    - issth
---


La Sorella Anziana Xu era piuttosto conosciuta nella Setta dell’Affidabilità. A dire il vero, si poteva dire che tutti sapessero chi era, dato che, al momento, la Fazione Interna della Setta aveva solo due discepoli.


Oltre alla Sorella Anziana Xu, l’unico altro discepolo era l’uomo in piedi al fianco di  Shangguan Xu.


L’aver ricevuto in prestito la Grotta dell’Immortale di Sorella Xu aveva creato una sorta di timore reverenziale nei confronti di Meng Hao, che gli permise di lasciare la piazza con la Pietra dello Spirito e l’Elisir per la Condensazione dello Spirito. Tutti lo guardarono allontanarsi.


Mentre se ne andava, con il sudore che gli scendeva lungo la schiena, sentiva gli sguardi trafiggerlo come coltelli invisibili. Si dissiparono lentamente man mano che si allontanava.


Meng Hao camminò senza fermarsi per tutto il tempo che sarebbe servito a tre bastoncini d’incenso per bruciare. Non si diresse verso la sua stanza nella Fazione Esterna della Setta, ma seguì le indicazioni del contenitore di giada bianca che gli aveva dato la Sorella Anziana Xu e che lo condussero verso la Montagna del Sud. Ai piedi della montagna, vide la Grotta dell’Immortale.


Fuori dalla grotta torreggiavano due lastre di pietra, appoggiate alla superficie della montagna. Tutto era ricoperto di rami verdi e piante rampicanti; sembrava un posto straordinario, completamente diverso dalle dimore precedenti di Meng Hao.


Intorno a lui, tutto era pacifico e lussureggiante. Non molto lontano, gorgogliava una sorgente d’acqua e il vento portava via il calore, generando una piacevole frescura.


Meng Hao rimase davanti all'ingresso della Grotta dell’Immortale, completamente soddisfatto. Capiva finalmente l’importanza di aver ricevuto una tale grotta, molto più importante di ogni altra dimora. Non c’era da meravigliarsi che tutti gli altri discepoli della Fazione Esterna della Setta si fossero ingelositi quando Sorella Anziana Xu gliel'aveva consegnata.


“Questo è un luogo per gli Immortali,” disse Meng Hao. Agitò la mano destra e il contenitore di giada bianca volò verso la porta di pietra della caverna. Si appoggiò sulla superficie e un boato riempì l’aria, mentre la porta si apriva lentamente.


La Grotta dell’Immortale non era molto grande ed era composta da solo due stanze. Una era per esercitarsi nella coltivazione, l’altra era chiusa da una porta di pietra. Meng Hao entrò e la porta di pietra verde ricoperta da rampicanti si chiuse dietro di lui. Quando si fu sigillata, il contenitore ritornò tra le mani di Meng Hao e dal soffitto roccioso iniziò a diffondersi una luce tenue.


Più si guardava intorno, più si sentiva soddisfatto. Infine lo sguardo gli cadde sulla porta di pietra sigillata. Borbottando tra sé e sé, vi appoggiò il contenitore e la porta si aprì lentamente. In quell'istante, una ventata di densa energia spirituale si riversò all'esterno. Meng Hao ammirò la stanza di pietra, gli occhi sbarrati dallo stupore.


“La Grotta dell’Immortale di Sorella Xu… questo dono è semplicemente troppo prezioso”. Impiegò qualche minuto per ricomporsi. Fissava l’interno della stanza con sguardo assente, concentrato su quella che sembrava essere la bocca di una sorgente. Da essa sgorgava pura energia spirituale, colorata e brillante mentre si disperdeva nell'aria. Chi poteva sapere per quanto tempo si era accumulata nella stanza. Non appena Meng Hao aveva aperto la porta, l’energia aveva iniziato a riversarsi all'esterno, riempiendogli il naso e la bocca di una dolce fragranza. Anche il minimo sentore bastava per riempire il corpo di energia.


“Quindi questa è una Sorgente dello Spirito” mormorò Meng Hao. Era qualcosa che non aveva mai visto prima, ma di cui aveva letto nel Manuale di Condensazione del Qi. Alcune sorgenti nel mondo erano Sorgenti dello Spirito, ma da quest’ultime non sgorgava acqua, bensì energia spirituale. Non ne esistevano molte e la maggior parte apparteneva ai Coltivatori, considerando la preziosità dell’energia spirituale che emettevano.


La Sorgente dello Spirito era relativamente piccola. Quando l’energia spirituale fuoriusciva, era solo leggermente più potente di quella all'esterno. Per chiunque avesse superato il terzo livello di Condensazione del Qi, non sarebbe stata molto utile. Dopo il terzo livello, l’energia spirituale necessaria era semplicemente troppa rispetto a quella fornita dalla fonte, che, di conseguenza, era solo parzialmente utile.


Nonostante ciò, secondo Meng Hao, quel dono era di incomparabile valore, anche più prezioso di un Elisir dello Spirito Secco. A questa scoperta, quasi impazzì di gioia.


Senza pensarci un attimo, si sedette a gambe incrociate, chiuse gli occhi e iniziò i suoi esercizi di respirazione. Dopo alcune ore, la maggior parte dell’energia spirituale accumulata nella stanza si era dissipata. Meng Hao aprì gli occhi, che brillavano intensamente.


“Queste poche ore qui sono state utili quanto un mese di Coltivazione all'esterno. L’energia spirituale ha impiegato parecchio tempo per accumularsi e probabilmente non succederà più. In ogni caso, esercitandomi nella Coltivazione qui, diventerò incredibilmente veloce, cosa che all'esterno mi sarebbe stato impossibile fare”. Sospirò. Guardandosi intorno, notò che le pareti erano coperte di strani simboli che non riuscì a comprendere.


“La Sorgente dello Spirito può accumulare una tale quantità di energia grazie a questi simboli. La Sorella Anziana Xu deve aver usato questo metodo per raccogliere l’energia e usarla tutta in una volta”. Meng Hao si fermò a riflettere qualche istante e un’illuminazione lo colpì. Si sedette e ricominciò gli esercizi di respirazione.


La notte trascorse velocemente e, non appena il sole fece capolino oltre l’orizzonte, Meng Hao aprì gli occhi. L’energia spirituale nella stanza era molto debole. Ma la Sorgente dello Spirito era ancora là. Dopo un certo periodo, sicuramente l’energia avrebbe ricominciato ad accumularsi.


Meng Hao si prese un momento per controllare il suo livello di coltivazione. Percepì che era aumentato tanto quanto avrebbe fatto in due mesi all’esterno.


“Se mi eserciterò nella Coltivazione in questo modo ancora qualche volta, riuscirò a superare il primo livello e passare al secondo!” Trattenne il respiro, eccitato. Voleva disperatamente superare il primo livello, perché solo al secondo livello avrebbe potuto sbloccare la prima Abilità degli Immortali descritta nel Manuale di Condensazione del Qi.


Pensando alle Abilità degli Immortali, Meng Hao lasciò la stanza, chiudendo la porta dietro di sé, come se custodisse qualche gioiello o tesoro. Decise di utilizzare il metodo di Sorella Anziana Xu. Avrebbe aspettato qualche tempo e poi sarebbe ritornato per raccogliere l’energia spirituale.


Seduto nella Grotta dell’Immortale, Meng Hao si massaggiò lo stomaco. Pensando ai giorni precedenti e abbassando lo sguardo sul ventre piatto, si rese conto che non aveva mangiato nessun animale selvatico negli ultimi tempi. Nemmeno qualche frutto di bosco.


Dopo essere diventato un discepolo della Fazione Esterna della Setta, pensò, non aveva mangiato tanto quanto mangiava quando era solo un servitore. Se si possedeva un numero sufficiente di Pietre dello Spirito, si poteva portarle al Laboratorio di Elisir per la Coltivazione della Setta e scambiarle con l’Elisir del Digiuno o l’Elisir per il Controllo dell’Appetito. Si diceva che uno solo di questi elisir poteva tenere sotto controllo la fame per giorni. Senza di loro, la gente doveva trascorrere il tempo preoccupandosi di trovare qualcosa da mangiare.


Dopo qualche istante di riflessione, Meng Hao decise di uscire per un po’. Il vento fresco lo accolse, soffiando tra gli alberi che lo circondavano. Mentre camminava, trasse dalla borsa lo specchio di rame, di cui era diventato il custode.


Ormai, era del tutto convinto che il Fratello del Padiglione del Tesoro l’avesse ingannato. Non c’era nulla di speciale in quello specchio. In più di due settimane di studio, non aveva scoperto nulla di particolare.


“Purtroppo possiedo solo mezza Pietra dello Spirito. Scommetto che ne avrò bisogno per convincerlo a farmi cambiare lo specchio con qualcos'altro”. Infilò la mano nella borsa per prendere la Pietra dello Spirito, sentendosi piuttosto avvilito.


Improvvisamente si bloccò, sollevando la testa non appena vide un lampo di colore nel bosco. Non era molto veloce. A Meng Hao brillarono gli occhi. Data la sua esperienza dei mesi passati sapeva perfettamente che cosa fosse. Un pollo selvatico.


Per non perdere tempo, non ripose lo specchio e la Pietra dello Spirito nella borsa, limitandosi a infilarli in una tasca e balzò in avanti. Meng Hao realizzò che, da quando l’energia spirituale era apparsa nel suo corpo, era diventato molto più agile di prima. Nonostante avvertisse ancora una certa fragilità, ora poteva scattare in avanti con forza esplosiva.


Soprattutto in quel periodo, dopo aver raggiunto il primo livello di Condensazione del Qi, un balzo come quello appena fatto lo spingeva in avanti molto velocemente. Nel tempo necessario a fare dieci respiri, era riuscito ad agguantare lo spaventato pollo selvatico. Lo tratteneva per le ali, in modo che non potesse muoversi.


“Mi chiedo come se la passi il buon vecchio Ciccio”, si disse, dato che gli era venuto in mente il ragazzo grasso mentre sollevava il pollo. Forse sarebbe potuto andare a trovarlo per mangiare insieme. Non appena si voltò, sentì qualcosa che si scaldava nella tunica.


Alcuni istanti dopo, il pollo, che fino ad allora era rimasto tranquillo tra le sue mani, iniziò a lottare selvaggiamente, starnazzando miserabilmente. Si muoveva con tale energia che Meng Hao quasi non poteva trattenerlo.


Il pollo selvatico iniziò a dimenarsi ancora più violentemente, starnazzando con incredibile veemenza. Dopo, si sentì uno scoppiettio provenire dal sedere dell’animale, che improvvisamente esplose, spargendo sangue e interiora in ogni direzione.


Il tutto era successo senza preavviso. Meng Hao rimase lì a bocca aperta. Dal giorno del suo arrivo alla montagna, aveva catturato diversi polli selvatici. Ma questa era la prima volta che assisteva a uno spettacolo del genere. Scioccato, abbassò lo sguardo sul pollo morto e sul suo posteriore esploso. Poi si guardò intorno. Tutto era ancora fermo e tranquillo. Non si era mossa nemmeno un’ombra.


“Cos'è successo?” si chiese Meng Hao, rabbrividendo. La morte del pollo era stata piuttosto misera. Doveva aver sofferto terribilmente prima che il suo sedere esplodesse.


Prese un respiro profondo, cercando di tenere sotto controllo l’agitazione. La morte del pollo era stata così strana e orribile. Gli sembrava che un vento gelido gli soffiasse sulla schiena.


“C’è qualcosa che non va” si disse. Lanciò lontano il pollo morto e tirò fuori lo specchio e la Pietra dello Spirito. Si ricordò che, appena prima dell’esplosione, qualcosa nella sua tunica aveva iniziato a surriscaldarsi.


“Potrebbe essere stata la Pietra dello Spirito…” Poi lo sguardo gli cadde sullo specchio di rame. Il battito del suo cuore accelerò e i suoi occhi emanarono un bagliore potente.


“Non mi dire…” la mano con cui teneva lo specchio iniziò a tremare. Non aveva il tempo di andare a mangiare con il ragazzo grasso. Afferrando lo specchio, iniziò a correre il più velocemente che poteva nella foresta, cercando un altro animale selvatico. Doveva sapere se era lo specchio ciò che aveva ucciso il pollo.


Non dovette correre a lungo prima che un cervo gli apparisse di fronte. L'animale rimase lì a osservare Meng Hao, prima stupidamente,  poi con rabbia. Meng Hao gli mostrò immediatamente lo specchio.


L’espressione sul muso del cervo cambiò repentinamente. Provò a scappare, emettendo versi terribili, in un modo straziante difficile da descrivere. Chiunque l’avesse sentito avrebbe solo potuto immaginare quanto la creatura stesse soffrendo. Meng Hao poté vedere chiaramente i fianchi dell’animale guizzare verso l’alto. Prima ancora che ritornasse a terra, il suo sedere esplose con un boato, il corpo che si contorceva mentre stramazzava a terra.


Guardò il cervo morto, poi tornò a concentrarsi sullo specchio e un’espressione eccitata mai vista prima comparve sul volto di Meng Hao.


“Che tesoro! Un vero tesoro!!


"È così strano. Un tesoro che fa esplodere il sedere agli animali selvatici…” anche se non comprendeva tutto chiaramente, era ancora piuttosto emozionato. Non pensava al perché delle azioni dello specchio, ma moriva dalla voglia di provarlo su qualche altro animale.
                                


                                



