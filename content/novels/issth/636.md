---
weight: 6360
title: Capitolo 636 – Purché Te Ne Vada, Va Bene TUTTO!
pubDate: 2025-03-17T11:17:34.951Z
tags:
    - issth
---


I moli erano costruiti sulla spiaggia e apparivano piuttosto semplici. Tuttavia, l'atmosfera era incredibile. Per prima cosa, c'erano innumerevoli discepoli in uniforme che dirigevano le barche di qua e di là.


Questi discepoli non erano molto anziani e per la maggior parte avevano una base di Coltivazione allo stadio della Condensazione del Qi. Occasionalmente, un discepolo alla Stabilità della Consistenza passava di pattuglia.


Non portavano espressioni altezzose, però era chiaro che nel profondo si ritenessero molto al di sopra delle masse. Questa sensazione non era molto intensa, ma presente. Nonostante ciò, trattavano tutti gli ospiti in modo molto cortese.


Dall'altra parte dei moli erano allineate delle carrozze trainate da cavalli. Questi avevano un aspetto davvero bizzarro; non avevano quattro zampe, ma sei. In più, avevano delle corna che spuntavano dalla testa. Apparivano simili a dei cavalli, ma erano coperti da antenne simili a tentacoli.


Questa era una bestia unica del Mare della Via Lattea che era anche facile da addomesticare. Venivano chiamati Cavalli Celesti.


Molto in lontananza, si vedevano tre torreggianti pagode. All'interno bruciavano delle luci guizzanti, che le rendevano visibili dal mare anche da molto lontano.


Mentre Meng Hao le guardava, notò che dentro a ognuna vi sedeva a gambe conserte un Coltivatore. Erano tutti di mezza età; uno possedeva una base di Coltivazione allo stadio intermedio della Formazione del Nucleo e gli altri a quella iniziale.


Ovviamente erano qui per montare di guardia sull'area e prevenire lo scoppio di qualsiasi disordine.


L'intera zona dei moli e la spiaggia poteva essere considerata un punto di ingresso e uscita per l'Isola del Santo. Tutto procedeva in maniera ordinata, nonostante il numero relativamente grande di persone presenti. Perciò, anche se stava calando la sera, una cacofonia di rumori e voci riempiva l'aria.


Mentre attraccavano, Meng Hao vide arrivare almeno altre dieci navi, che furono indirizzate dai locali in vari luoghi del porto.


In realtà nessuno si avvicinò alle navi ormeggiate per ricevere i forestieri. Questa era l'Isola del Santo, e la Setta della Spensieratezza era la più grande dell'intera area. Nonostante la reputazione stellare dell'enorme organizzazione, non inviavano dei discepoli a ricevere personalmente i piccoli Clan del Mare Esterno.


Ovviamente, questo includeva il Clan Zhang. Durante il periodo in cui la Setta della Spensieratezza recluta nuovi discepoli, molti, molti Clan del Mare Esterno giungevano lì. In effetti, proprio ora c'erano letteralmente centinaia di barche ormeggiate ai moli. E questo era solo un lato dell'isola. Se si contavano quelli presenti sull'altro lato, il numero delle barche doveva superare il migliaio.


Oltre alle persone che venivano a unirsi alla Setta, c'erano anche quelle che arrivavano per affari. L'Isola del Santo era un posto enorme e le sue città di Coltivatori erano eccezionalmente famose.


In effetti, c'erano alcuni tipi di risorse per la Coltivazione che potevano essere acquisite solo sull'isola.


Al momento, il cielo stava diventando scuro e la brezza dell'oceano soffiava sui loro visi, portando con sé l'odore pungente dell'acqua salata e della vita marina. Meng Hao respirò profondamente mentre rimaneva in piedi sul ponte, guardando le ombre delle distanti montagne dell'Isola del Santo.


I membri del Clan Zhang, sotto la guida di Zhang Wenfang, si stavano preparando a sbarcare. Il gruppo di giovani si guardava attorno con un misto di nervosismo e curiosità. Nel profondo dei loro occhi si scorgeva l'aspettativa.


Nan'er strinse saldamente la mano di sua madre mentre si guardava in giro; appariva un pochino spaventato.


Mentre i Coltivatori alla Stabilità della Consistenza del Clan si occupavano delle dovute formalità con i discepoli incaricati dei moli della Setta della Spensieratezza, Zhang Wenfang si voltò verso Meng Hao e gli fece un inchino cortese. Con voce bassa, gli disse: “Anziano, questa è l'Isola del Santo. A tutti coloro al di sotto dello stadio della Formazione del Nucleo è proibito volare, perciò dovremo viaggiare con le carrozze trainate da cavalli...”


Lui annuì ma non disse nulla. Non ci volle molto per i membri del Clan Zhang per terminare ciò che dovevano fare con i discepoli della Setta, i quali poi condussero il gruppo verso tre carrozze.


Questa era la prima volta che i bambini, incluso Nan'er, vedevano dei Cavalli Celesti. Li guardavano con gli occhi spalancati, desiderosi di avvicinarli, ma anche spaventati. Questa era anche la prima volta per Meng Hao e non poté trattenersi dal fissarli un poco.


Fu a questo punto che alcuni Coltivatori scesero dal ponte di una nave appena arrivata. Vestivano abiti magnifici ed erano guidati da un uomo all'incirca sui trentanni. Il suo aspetto era oltre l'ordinario e possedeva una base di Coltivazione al grande cerchio della Stabilità della Consistenza. Era seguito da un gruppo di quattro o cinque Coltivatori alla stessa fase, che a loro volta conducevano sette od otto bambini. L'intero gruppo guardò casualmente Meng Hao e gli altri mentre si avvicinavano.


L'uomo sui trenta in posizione di testa fece improvvisamente un “Eee?”. Si fermò di botto e guardò Zhang Wenfang. Anche lei lo vide e il suo volto ebbe un fremito.


“Wenfang!” disse lentamente l'uomo, riconoscendola chiaramente.


Lei contrasse le labbra con un'espressione complicata sul viso mentre gli faceva un inchino unendo le mani.


“Fratello.”


All'udire le sue parole, anche le facce degli altri membri del Clan Zhang ebbero un tremito. Per quanto riguardava i Coltivatori alle spalle del trentenne, sembravano pensare tutti la stessa cosa mentre osservavano la scena.


L'uomo sui trenta rimase lì silenzioso con lo sguardo affilato come una lama. Quando vide Nan'er rimanere immobile tenendo la mano di Zhang Wenfang, si accigliò.


Lei si morse un labbro, poi finalmente abbassò il capo e disse a suo figlio: “Nan'er, questo è tuo zio.”


“Ciao, zio” disse Nan'er con la sua giovane e chiara voce. Un pochino di paura si poteva scorgere sul suo volto.


L'uomo sbuffò con disprezzo.


“Wenfang” disse gelido e in tono veramente scortese, “nostro Padre e nostra Madre sono ancora furiosi per quello che è accaduto tutti quegli anni addietro. Se avessi un cuore, verresti a casa e li lasceresti parlare con te. Non continuare a perdere rispetto e a renderti ridicola in mezzo a questi stranieri!


E per quanto riguarda questo bambino... Non dirgli di chiamarmi zio. L'hai davvero portato qui per farlo entrare nella Setta della Spensieratezza? Ti sopravvaluti da quando eri giovane e ora cerchi di far fare lo stesso a tuo figlio. Finirai solo per deludere le persone.” alle sue spalle iniziarono a ridacchiare, specialmente il gruppo dei bambini, nei cui occhi si poteva scorgere il disprezzo.


Nan'er stava tremando e appariva ancora più spaventato. Zhang Wenfang alzò improvvisamente lo sguardo per fissare intensamente il fratello. Respirando pesantemente, disse: “Ho già tagliato tutti i ponti con voi quell'anno.”


“Xu Wenfang!” ringhiò l'uomo mentre i suoi occhi si dilatavano.


“Xu Wende, io sono Zhang Wenfang, Leader del Clan Zhang” rimbeccò con freddezza. “Tu non sei neppure qualificato a parlare con me.” Detto questo, tirò il braccio del figlio ed entrò in una delle carrozze.


Gli altri membri del Clan fissarono con ostilità i membri del Clan Xu, poi iniziarono a entrare nelle carrozze. Per quanto riguardava Meng Hao, la sua espressione rimase la stessa per tutto il tempo e non disse una parola. In effetti, aveva da tempo preso posto sulla parte frontale di una delle carrozze.


Nessuno osò cercare di convincerlo a sedersi altrove. Abbassarono tutti la testa senza una parola mentre i veicoli iniziavano lentamente a partire.


“Stronza!” disse Xu Wende con freddezza e con un tono di voce abbastanza alto perché tutti i membri del Clan Zhang lo sentissero. “Mi sono offerto di darti un po' di credito e tu l'hai rifiutato? Il nostro Clan ha sofferto un'onta per causa tua e ora osi portare qui quel figlio bastardo per farlo unire alla Setta della Spensieratezza!?


Dato che insisti nel portare quel tuo piccolo bastardo Zhang a fare una figuraccia, allora aspetterò con piacere di vedere quanto lontano potrà andare nella competizione!”


I Coltivatori del Clan Zhang serrarono i pugni e Zhang Wenfang rimase seduta sulla carrozza con il volto pallido e le braccia strette attorno a Nan'er. Era impossibile dire cosa stesse pensando, ma le lacrime le rigavano il viso.


“Non piangere, madre” disse Nan'er, asciugando il volto della madre. “Entrerò sicuramente nella Setta della Spensieratezza!” garantì con voce delicata.


Meng Hao sedeva sulla panca. Mentre i Cavalli Celesti acceleravano sulla strada ben tenuta, guardò in alto verso la volta di stelle sopra la testa. Anche lui aveva udito cosa aveva detto Nan'er dentro la carrozza.


“Che bravo ragazzo” sussurrò, scuotendo la testa. In base alla sua esperienza, gli era semplice comprendere la situazione del Clan Zhang. Ovviamente c'era stato un matrimonio non approvato, dopodiché il marito era morto; il Clan aveva iniziato a deteriorarsi, lasciando alla moglie la responsabilità del marito di guidare il Clan.


I Cavalli Celesti corsero attraverso la notte. All'alba del mattino successivo, comparve una città. Anche da lontano appariva magnifica e maestosa e nonostante l'ora precoce, era ancora come un calderone ribollente di attività. La gente andava da un posto all'altro e un brusio eccitato riempiva l'aria.


In cielo si potevano veder volare occasionali raggi di luce colorata che dovevano essere i Coltivatori alla Formazione del Nucleo.


Meng Hao osservò tutto e improvvisamente ebbe la sensazione che ci fosse qualcosa di speciale in questa Setta della Spensieratezza. Non era sicuro di cosa fosse, ma c'era qualcosa riguardo all'Isola del Santo che gli sembrava molto famigliare.


Dopo un più attento esame, era sicuro di non aver mai visto prima questi posti, ma aveva comunque un'intensa sensazione di familiarità. Dopo averci pensato a lungo, non fu in grado di determinare quale fosse la fonte. Entrarono in città attraverso il cancello orientale, poi raggiunsero infine una taverna. Zhang Wenfang condusse rispettosamente Meng Hao in una stanza lussuosa, poi iniziò ad andare ad arrangiare le stanze per tutti gli altri.


Non era sicura di cosa egli stesse pensando e non era certa che avrebbe continuato a scortarli. Prima di andarsene, esitò per un momento, dopodiché abbassò il capo e chiese: “Anziano, ci sono ancora dieci giorni prima che la Setta della Spensieratezza inizi le formalità per reclutare i nuovi discepoli...”


Lui annuì, ma non rispose. Zhang Wenfang si ritirò rispettosamente.


Al momento era mattina presto. Meng Hao aprì la finestra e guardò la gente fuori che camminava per la strada. C'erano un certo numero di mortali in mezzo ai Coltivatori e i raggi del sol levante splendevano e illuminavano ogni cosa.


Prese un profondo respiro, si sedette a gambe incrociate e chiuse gli occhi, circondato dai suoni della trafficata città.


“Perché questo posto mi sembra così famigliare?” pensò ancora una volta.


Nonostante la sua attuale base di Coltivazione gli permettesse di lottare contro i Coltivatori della Prima Recisione, non poteva ancora rilevare il fascio di Senso Divino che vorticava con cautela sotto i suoi piedi.


Il proprietario di questo fascio era ovviamente il Patriarca Affidabilità, che sedeva nel palazzo, più teso che mai.


“Accidenti! Il piccolo bastardo è qua. E sta scortando qualcuno che vuole unirsi alla Setta!!” Il Patriarca era incredibilmente depresso. Se avesse saputo che era questa la situazione, avrebbe semplicemente cancellato la chiamata per i nuovi discepoli.


In quel modo, avrebbe potuto prevenire completamente la venuta di Meng Hao.


“Non posso lasciare che continui. Con lui qui, il Patriarca non riesce a dormire bene. Ho bisogno di farlo andare via il più presto possibile... Dannazione, mancano ancora dieci giorni prima che inizi il reclutamento? No, non può funzionare. Cominceremo domani... COL CAVOLO! Iniziamo ora!!” Detto quello, sollevò una mano facendo apparire un contenitore di giada. Apparvero all'istante delle fiamme sulla sua superficie e questo volò in aria.


Si trasformò in uno sconvolgente fascio di luce che poi accelerò verso la Setta della Spensieratezza.


Questa era collocata nella regione orientale dell'Isola del Santo, in una catena di montagne selvagge. Lì si potevano vedere nove grandi vallate, posizionate in anelli concentrici. Sebbene apparissero maestose, avevano qualcosa di strano. All'interno delle nove vallate si trovavano innumerevoli palazzi riccamente ornati e tutto era lussuoso e sfarzoso.


Il contenitore di giada entrò immediatamente nella nona vallata e nell'enorme tempio che vi giaceva all'interno. Andò a fermarsi davanti a un uomo anziano che sedeva lì a gambe incrociate e che stava severamente ammonendo il gruppo di persone che gli sedeva di fronte.


Non appena vide il contenitore di giada, un tremito gli corse per il corpo. Lo strinse velocemente tra le dita e prostrandosi al suolo lo sollevò in alto sopra la testa. Immediatamente si udì la voce del Patriarca.


“Il reclutamento inizia ora!”


Erano solo quattro parole, ma quando echeggiarono attraverso la Setta della Spensieratezza e le altre vallate, dei raggi di luce colorata sfrecciarono immediatamente fuori per radunarsi al tempio principale della nona valle.


Questi erano i Capi delle varie Sette ausiliarie. Le loro basi di Coltivazione erano straordinarie e alcuni di loro erano Coltivatori con cui Meng Hao si era scontrato in passato.


Alcuni momenti dopo si sentirono i rintocchi delle campane in tutta la Setta. I discepoli uscirono in volo a centinaia dirigendosi in tutte le direzioni. Era tempo di notificare ai Clan in visita l'inizio del reclutamento!


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                                


                                



