---
weight: 637
title: Capitolo 637 – Il Clan Zhang è Qui?!
pubDate: 2025-03-17T11:17:34.951Z
tags:
    - issth
---


Meng Hao era esterrefatto. E non era il solo; anche il gruppo del Clan Zhang era scioccato. In effetti, tutti quelli che erano venuti sull'Isola del Santo con la speranza di unirsi alla Setta della Spensieratezza erano assolutamente stupefatti.


Al giorno del reclutamento ne mancavano chiaramente ancora dieci, ma all'improvviso, la data era stata spostata. Molte persone iniziarono a sentirsi nervosi e allarmati, come se qualcosa di incredibile stesse per accadere.


Un evento enorme come quello del reclutamento dei nuovi discepoli non era un gioco da bambini. E per tanto, anche se la data fosse stata spostata, non sarebbe dovuta essere prima del giorno dopo. Non ci sarebbe mai dovuta essere una situazione in cui... il reclutamento iniziava lo stesso giorno dell'arrivo degli altri Clan.


Dopotutto era già mezzogiorno...


Ma cosa più importante, c'erano molte persone ancora per mare che si stavano affrettando verso l'Isola.


C'erano molte speculazioni e domande ovviamente, anche i discepoli della Setta si lamentavano. Non avevano idea di quale grande evento stesse avvenendo; tutto quello che potevano fare era eseguire le procedure come da ordini della Setta.


Perciò la Setta della Spensieratezza inviò un grande numero di discepoli per iniziare a radunare tutti assieme gli aspiranti e portarli al cancello principale della Setta.


Prima che il Clan Zhang partisse dalla taverna, Zhang Wenfang esitò, poi invitò Meng Hao a procedere in testa assieme a lei. Lui mormorò tra sé per un momento, ma poi vide l'aspettativa sul viso di Nan'er e non riuscì a rifiutare. Si unì a Zhang Wenfang per andare a farsi teletrasportare alla Setta della Spensieratezza.


Quando giunsero nelle vicinanze del cancello principale, si udì un caos di voci. Si potevano scorgere già più di un migliaio di persone, sebbene solo trecento fossero davvero lì per unirsi alla Setta. Il resto erano venuti come scorta.


Tra la folla vi era il Clan Xu, che, quando scorse il Clan Zhang, scoppiò in fredde risate di sdegno.


Il Clan Zhang era arrivato alquanto tardi e per questo fu costretto ad aspettare alla fine della lunga fila. Per il reclutamento dei nuovi discepoli, c'erano tre prove, ognuna delle quali poteva avere solo tre partecipanti.


Ovviamente, oltre ai membri dei vari Clan presenti, c'era anche un certo numero di discepoli della Setta della Spensieratezza per mantenere l'ordine. Si comportavano in modo molto cortese, ma per loro era impossibile nascondere l'orgoglio che provavano.


Nella folla, stavano parlando tutti della vicenda.


“Tre prove. La prima misura la forza di volontà, la seconda il talento latente e la terza il potere dell'intuizione. In ogni fase si può guadagnare un primo, secondo, terzo o quarto rango... chiunque ottenga tre primi posti è degno del titolo di Prescelto."


"Già, proprio così. In tutti questi anni non penso che qualcuno abbia mai ottenuto tre primi posti. Al più potrebbe esserci qualcuno che ne ha presi due."


"Per di più, la Setta della Spensieratezza è davvero severa sui suoi requisiti per reclutare i discepoli. Devi avere almeno tre terzi ranghi per entrare. Anche un solo quarto rango significa che sei fuori.”


Alla fine della fila, Meng Hao sbadigliò mentre ascoltava le conversazioni attorno a lui. Si guardò attorno e inviò persino il suo Senso Divino a sondare la Setta della Spensieratezza.


“Questa Setta è un po' strana” mormorò a sé stesso con lo sguardo che guizzava di qua e di là. “È composta da nove valli.”


Allo stesso tempo, il Patriarca Affidabilità sedeva nel suo palazzo con una faccia preoccupata.


“Questo sta prendendo troppo tempo... Il piccolo bastardo sta scortando qualcuno per unirsi alla Setta, ma, hey, non potevate andare in testa alla coda, huh?! Perché siete andati in fondo!? Cosa state pensando di fare?!” Il Patriarca strinse i denti, poi inviò il Senso Divino a coprire l'intera Setta. Infine, si fermò su un discepolo vicino a Meng Hao e gli altri.


Il discepolo stava osservando freddamente la folla, confuso dal perché la Setta avesse spostato improvvisamente la data del reclutamento. Nel mezzo della sua contemplazione, il corpo tremò all'improvviso, dopodiché i suoi occhi iniziarono a diventare luminosi.


In questo momento, lui non era più se stesso. Invece era diventato un clone del Patriarca Affidabilità. Cominciò ad avanzare, tenendo d'occhio Meng Hao e tremando un po'. Poi si girò verso Zhang Wenfang e Nan'er.


“Siete voi il Clan Zhang del Mare Esterno?” chiese il discepolo controllato dal Patriarca. La sua voce era allegra mentre si muoveva per esaminare Zhang Wenfang e gli altri membri del Clan.


La donna venne colta di sorpresa e lo stesso valeva per gli altri membri del Clan attorno a lei. In effetti, coloro che erano allineati davanti a loro non riuscirono a trattenersi dal girarsi per guardare.


“Sì, siamo il Clan Zhang” rispose lei più velocemente che poteva.


“Meraviglioso, meraviglioso. Il discendente di un vecchio amico è qui!”


Il discepolo della Setta della Spensieratezza sospirò con emozione. “Anni fa, ero molto vicino a vostro marito e gli dovevo anche un favore. Il potervi vedere tutti qui oggi non è niente di meno che il fato. Venite, lasciate che vi accompagni davanti.” Detto quello, afferrò velocemente Nan'er e iniziò a incamminarsi.


Zhang Wenfang lo fissò stupito, frugandosi il cervello per ricordare a quale fatto del passato si riferisse l'uomo. Anche gli altri membri del Clan erano stupefatti; e anche dopo averci pensato per un po', non riuscivano proprio a ricordare che il precedente Leader del Clan avesse una stretta amicizia con un qualsiasi discepolo della Setta della Spensieratezza.


“Questo...” Zhang Wenfang esitò per un momento, ma vedendo che il discepolo aveva già iniziato a portarsi via suo figlio, lo seguì velocemente. Gli altri membri del Clan fecero lo stesso, mentre Meng Hao osservava il tutto e poi si univa a loro.


Il gruppo si fece strada dal fondo esatto della fila verso l'inizio, cosa che attrasse immediatamente l'attenzione di tutti coloro che stavano aspettando. Cosa specialmente vera per il Clan Xu, che rimase a guardare sbalordita mentre accadeva tutto ciò.


All'istante la gente iniziò a fare domande.


“Compagno Daoista della Setta della Spensieratezza, posso osare chiedere perché costoro stanno passando dal fondo alla testa della fila!?”


“Giusto! Erano in fondo! Non possono semplicemente tagliare la coda! Come possono essere così sfrontati da andare davanti a tutti!?”


Ora ancora più persone stavano prestando attenzione. Non appena videro cosa stava succedendo, rimasero scioccati e non riuscirono a capire perché la Setta della Spensieratezza, che normalmente prestava molta attenzione alle regole e alle norme, permetteva che accadesse qualcosa del genere.


Nel frattempo, c'erano altri discepoli che videro cosa accadeva. Per caso uno di loro era un Coltivatore alla Formazione del Nucleo incaricato di mantenere l'ordine nell'area. Quando vide cosa avveniva, si accigliò.


“Zhao Han!” gridò con un'espressione solenne sul volto. Questo era il nome del discepolo della Setta che il Patriarca Affidabilità stava controllando con il suo Senso Divino. “Cosa stai facendo? Non importa se sei un amico di vecchia data con questa gente, tu...” Prima che il Coltivatore alla Formazione del Nucleo potesse finire di parlare, il Patriarca, su nel palazzo, emise uno sbuffo infastidito e inviò altro Senso Divino.


Un tremore virtualmente impercettibile percorse il Coltivatore alla Formazione del Nucleo e i suoi occhi luccicarono vividi.


“Aspetta, questi ospiti sono il Clan Zhang del Mare Esterno?” Con un'espressione eccitata si fece immediatamente avanti per dare un'occhiata al Clan Zhang.


Questa scena fece scambiare sguardi stupefatti a tutti i discepoli circostanti della Setta della Spensieratezza, così come a tutti i membri dei Clan in visita.


“I Cieli mi hanno finalmente prestato attenzione e mi hanno permesso di vedere i membri del Clan Zhang!” Disse il Coltivatore alla Formazione del Nucleo, apparendo davvero eccitato. “Il discendente di un vecchio amico è qui...


Anni fa, ero un buon amico del Clan Zhang e ho anche tratto beneficio da una grande gentilezza. Venite venite, vi porterò al primo posto della coda!” Detto questo, prese senza ulteriori spiegazioni il boccheggiante Nan'er dalle mani Zhao Han e si diresse verso l'inizio della coda.


Zhang Wenfang rimase a fissare esterrefatta ancora una volta. Sentiva come se la sua mente stesse girando furiosamente. Si guardò alle spalle per vedere i suoi compagni di Clan, ma loro avevano degli sguardi vacui quanto il suo. Non importava quanto prendessero a pugni le loro memorie, non riuscivano a pensare a una sola volta in cui il loro Patriarca avesse avuto un amico stretto.


Gli altri Clan che si trovavano lì per unirsi alla Setta della Spensieratezza rimasero tutti a guardare stupefatti, specialmente il Clan Xu. I loro erano gli occhi più spalancati di tutti e colmi di incredulità.


Fu in questo modo che, sotto la guida del Coltivatore alla Formazione del Nucleo, il Clan Zhang continuò ad avanzare dal fondo della fila direttamente verso la testa. Per tutto il tempo i Coltivatori del Clan Zhang non riuscirono quasi a credere a cosa stesse succedendo.


Tuttavia, le loro espressioni confuse divennero rapidamente eccitate.


Proprio ora, più della metà dei Clan di Coltivatori del Mare Esterno erano venuti qui. C'erano persino alcuni Clan del Quarto Anello e in questo momento tutti stavano prendendo nota del Clan Zhang e in molti cominciavano a discutere la vicenda con toni sommessi. Molte persone li osservano con ammirazione e invidia.


I membri del Clan Xu avevano tutti delle facce pallide e piene di incredulità.


“Questo... questo è impossibile!!”


Per quando Nan'er arrivò al primo posto, lo stupore di Meng Hao per l'improvviso cambio degli eventi gli fece pensare che stava accadendo qualcosa di sospetto.


Nel frattempo, nel palazzo dell'Isola del Santo, il Patriarca Affidabilità appariva piuttosto orgoglioso di sé stesso.


“Humph. Il Patriarca prevale di nuovo! L'unica cosa da fare è far andare via da qui quel piccolo bastardo il più in fretta possibile. Non mi importa quale prezzo debba pagare!”


“Aspetta. No. Ho bisogno di accelerare le cose. La cosa migliore sarebbe risolvere tutto in dieci respiri di tempo. Devo assicurarmi che non abbia nessuna ragione di rimanere. In questo modo se ne andrà via il più velocemente possibile!” Di nuovo, il Patriarca Affidabilità inviò il suo Senso Divino a coprire la Setta.


In un batter d'occhio, questo si divise in dozzine di fasci che si insediarono dentro diversi individui.


E poi...


Improvvisamente, un uomo anziano volò fuori dalla Setta della Spensieratezza. Era palese il fatto che possedesse una base di Coltivazione alla Formazione del Nucleo e non appena comparve, posò gli occhi su Zhang Wenfang. “Il Clan Zhang è qui?! Il Clan Zhang del Mare Esterno?”


I membri dei Clan in fila rimasero immediatamente a bocca aperta.


“Quello è la Guardia Onoraria Han!”


“La Guardia Onoraria Han è uno degli esperti più potenti della Setta della Spensieratezza. Possiede una posizione incredibilmente alta!”


“Non ditemi... che anche lui deve un favore al Clan Zhang?”


L'anziano si avvicinò rapidamente. “E così, è davvero il Clan Zhang. Eccellente, eccellente! Il discendente di un vecchio amico è qui! Userò questo giorno per ripagare il favore che devo al Clan Zhang!”


Tuttavia, prima prima che potesse anche solo avvicinarsi, e prima che la gente nella fila potesse digerire cosa stava accadendo, mentre i membri del Clan Zhang erano ancora tutti confusi, si udirono delle forti grida provenire dall'interno della Setta.


“Il Clan Zhang è qui?!”


“Così è davvero il Clan Zhang! Sono riusciti ad arrivare alla Setta!”


“Il benefattore è qua! Io, Tu Dahai, devo andare a porgere i miei omaggi!”


Incredibilmente, comparvero dieci figure dalla Setta. Ognuna era allo stadio avanzato della Formazione del Nucleo e, in realtà, costituivano più della metà di tutti i Coltivatori a questo stadio della Setta.


Mentre uscivano in volo, si udì un brusio dalla folla in coda. Tutti i Coltivatori del Mare Esterno stavano tremando per la sorpresa. Quelli del Quarto Anello erano ancora più stupefatti mentre i loro sguardi seguivano i dieci Coltivatori per poi cadere sul Clan Zhang.


Zhang Wenfang rimase lì immobile, così come il resto dei Coltivatori del Clan.


Cominciavano anche a spaventarsi. Non avevano mai sentito nulla sul fatto che il loro defunto Patriarca avesse così tanti amici...


Gli occhi di Meng Hao erano spalancati mentre osservava il tutto. Ciò che stava accadendo era davvero troppo strano...


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                                


                                



