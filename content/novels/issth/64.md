---
weight: 64
title: Capitolo 64 - Il Massacro Causato dalla Lancia d'Argento
pubDate: 2025-03-17T11:17:34.766Z
tags:
    - issth
---


La spada di legno iniziò a ronzare quando entrò in contatto con la freccia. Venne respinta dalla forza della freccia e colpì la fronte di Meng Hao, che sputò sangue mentre cadeva all'indietro. La freccia, una volta usato tutto il suo potere, si trasformò in cenere, subito spazzata via dal vento.


Mentre cadeva, Meng Hao diede un colpetto alla borsa da trasporto per evocare un Nucleo Demoniaco da inghiottire. Stava finendo gli Elisir dello Spirito Terrestre, quindi aveva optato per un Nucleo Demoniaco. Aveva gli occhi iniettati di sangue ed era ferito gravemente. Probabilmente era la situazione più disperata in cui si trovava da quando era diventato un Coltivatore.


Fortunatamente la spada di legno era davvero un oggetto prezioso e non era rimasta danneggiata. In realtà, Meng Hao era stato spinto indietro perché la sua base di Coltivazione non era abbastanza alta per controllare del tutto la spada. Se lo fosse stata, la freccia non avrebbe spostato la spada nemmeno di un centimetro.


Il corpo di Meng Hao era dilaniato dal dolore e la sua mente era annebbiata. Ma il suo desiderio innato di sopravvivere ardeva ancora. Si morse la lingua e sfruttò il dolore per concentrarsi. Sollevò il volto, pallido ed esangue, e guardò in lontananza. C'era un uomo vestito di bianco che si avvicinava, volando su un'enorme foglia verde.


Aveva il volto calmo e gli occhi freddi, senza la benché minima traccia di arroganza. Nonostante ciò, bastava guardarlo per capire che, senza ombra di dubbio, era superiore agli atri.


La sua base di Coltivazione era al nono livello di Condensazione del Qi, ma sembrava avere solo ventidue o ventitré anni. Vedendolo avvicinarsi, Liu Daoyun, anche lui al nono livello di Condensazione del Qi, strinse gli occhi.


Capì all'istante. "A quest'età... deve essere un Prescelto di una delle grandi Sette", disse tra sé e sé.


"Una tunica bianca..." Meng Hao si pulì la bocca dal sangue, mentre osservava il nuovo arrivato.


"Sono Ding Xin [1] della Setta del Fato Viola” disse con freddezza “e sono qui per ucciderti per ordine del Capo della Setta". Era stato inviato nello Stato di Zhao alcuni mesi prima, per cercare Meng Hao. Utilizzando delle tecniche speciali, quel giorno l'aveva finalmente trovato. Aveva osservato la situazione per un po', aspettando prima di fare la sua mossa.


Era completamente diverso da Qian Shuihen e Lu Song. In quanto discepolo della Fazione Interna, usciva spesso dalla Setta per affari. Era uno dei Prescelti della Setta del Fato Viola, destinato a raggiungere la Stabilità della Consistenza. In quel momento sarebbe diventato un vero Prescelto. Gestire i problemi al di fuori della Setta, per lui era un semplice allenamento.


Aveva molta più esperienza di Qian Shuihen e, negli ultimi due anni, era diventato piuttosto famoso nel Dominio Meridionale. Era freddo, i suoi attacchi spietati. Nel Dominio Meridionale avrebbe tenuto in considerazione la reputazione della sua Setta, ma lì nello Stato di Zhao poteva permettersi di essere un po' meno controllato.


Aveva attaccato Meng Hao mentre si trovava in una situazione critica e non si sarebbe mai aspettato che sopravvivesse alla freccia letale.


Il volto di Meng Hao era livido. Tre gruppi di nemici l'avevano attaccato quel giorno. Due di loro erano all'ottavo livello di Condensazione del Qi, due al nono. Se si consideravano solo le basi di Coltivazione, non aveva alcuna possibilità di sopravvivere. Inoltre era anche ferito gravemente. La situazione era disperata.


Guardando Ding Xin che si avvicinava, gli occhi di Liu Daoyun balenarono, lasciando trapelare un leggero nervosismo. Poi il suo sguardo fu di nuovo colmo di determinazione. Non si sarebbe arreso.


Zhou e Xu della Setta della Corrente Tortuosa sembravano più esitanti. Se avessero avuto a che fare solo con Liu Daoyun avrebbero potuto farcela, ma ora che anche la Setta del Fato Viola era entrata in scena, sembravano meno convinti.


Gli occhi di Meng Hao brillarono debolmente. Con la mano destra colpì la borsa da trasporto e cinque piume volarono fuori, aggiungendosi alle cinque sotto di lui a formare un ventaglio di nove piume. Si sollevò in aria, volando via a gran velocità.


Ding Xin era calmo. Agitò la mano e la gigantesca foglia sotto i suoi piedi si alzò in volo, lanciandosi all'inseguimento. Anche Liu Daoyun si mise in marcia. Zhou e Xun della Setta della Corrente Tortuosa digrignarono i denti, per poi aggiungersi alla caccia.


Sun Hua non era abbastanza veloce, anzi era già stato costretto a tornare a terra. Ma non voleva cedere, quindi li seguì a piedi, il più velocemente possibile.


Gli inseguitori erano incredibilmente rapidi, quindi Meng Hao inghiottì un altro Nucleo Demoniaco. Il freddo che avvertiva dentro di sé era ancora molto forte e il suo corpo era ricoperto di ferite di spada che grondavano sangue.


Serrò la mascella e fece circolare il suo potere spirituale, poi colpì la borsa da trasporto. Un lampo argenteo apparve nella sua mano. Era la lancia d'argento!


Liu Daoyun si concentrò immediatamente sulla lancia e rallentò leggermente. Ding Xin, con i suoi occhi fiammeggianti, e Zhou e Xu della Setta della Corrente Tortuosa non avevano mai posato gli occhi sulla lancia d'argento prima di allora. Ma Sun Hua, che ancora correva a terra, sì. Urlò immediatamente: "Ecco la lancia d'argento! È il prezioso dono di Patriarca Affidabilità!"


All'udire ciò, Zhou e Xu rallentarono un po', gli occhi che brillavano feroci.


"Volete tutti questa lancia d'argento?" chiese Meng Hao. "Molto bene allora. Per usarla serve molto potere spirituale. Può essere che addirittura non possa essere utilizzata da chi non ha raggiunto la Stabilità della Consistenza. Se siete abbastanza potenti da usarla, allora prendetela!" Sul suo volto apparve una smorfia come di dolore intollerabile, come se stesse gettando via tutto nel tentativo di salvarsi, e gettò la lancia il più lontano che poté.


Concentrò nel braccio tutto il potere spirituale che poteva, mentre la lanciava. La lancia d'argento vibrò, trasformandosi in una saetta argentea mentre volava lontano, brillando così intensamente che gli occhi di tutti furono costretti a seguire la sua traiettoria.


Nell'istante in cui la lasciò andare, il prezioso ventaglio di Meng Hao si tramutò in un fascio di luce che si scagliò nella direzione opposta.


La lancia (non si sa se casualmente o se Meng Hao l'avesse fatto apposta) volò in direzione dei tre discepoli della Setta del Vento Gelido che si erano lanciati all'inseguimento. Quando videro la lancia d'argento saettare verso di loro, rimasero a fissarla a bocca aperta, attoniti.


Gli occhi di Sun Hua erano rossi e, con un aspro grido, cambiò direzione, correndo incontro alla lancia. L'intento omicida era ben visibile sul suo volto, mentre colpiva la propria borsa da trasporto per estrarne una spada. Era palese che avrebbe tentato di uccidere chiunque avesse osato prendergli la lancia.


Alle sue spalle, i dieci o più discepoli della Setta della Corrente Tortuosa scattarono in avanti ancora più velocemente.


L'espressione di Liu Daoyun cambiò, mentre si chiedeva se la lancia fosse un vero tesoro o no. Non era allo stadio della Stabilità della Consistenza, quindi non aveva il Senso Spirituale necessario per giudicare. Aveva il cinquanta per cento di possibilità, ma non importava. Semplicemente non poteva lasciare che i discepoli della Setta della Corrente Tortuosa si coalizzassero contro i suoi compagni.


Se fosse successo e si fosse saputo in giro, sarebbe stato punito severamente una volta tornato alla Setta.


E se la lancia fosse stata un vero tesoro... in quel caso, se se la fosse lasciata sfuggire, la sua punizione sarebbe stata ancora più severa. In entrambi i casi, sarebbe stato punito. Serrò la mascella.


"Maledizione!" Liu Daoyun smise di seguire Meng Hao e si lanciò verso la lancia.


Zhou e Xu esitarono, guardando la lancia che volava lontano, inseguita da Sun Hua e dai loro compagni della Setta della Corrente Tortuosa. All'inizio non erano sicuri che inseguire la lancia fosse la cosa giusta, ma non appena videro la scelta di Liu Daoyun, si affrettarono a seguirlo.


Solo Ding Xin della Setta del Fato viola si fermò, con gli occhi che brillavano. Il suo compito era eliminare Meng Hao, quindi non gli interessava se il tesoro fosse vero o meno. Con una risata gelida e gli occhi che brillavano, spinse la sua gigantesca foglia in un fascio di luce prismatica, lanciandosi all'inseguimento di Meng Hao.


Due uomini, uno davanti e uno dietro. Uno che fuggiva il più velocemente possibile, l'altro che lo seguiva su un oggetto magico sostenuto dal potere del nono livello di Condensazione del Qi. Scomparvero oltre l'orizzonte.


Liu Daoyun volò velocemente verso la lancia d'argento e sembrava sul punto di prenderla, quando qualcuno urlò alle sue spalle.


"Spirito del Tuono Celeste!"


Non appena risuonarono queste parole, nel cielo sopra Liu Daoyun si formò una nuvola nera e un tuono rimbombò mentre un fulmine scendeva dritto verso di lui.


Il suo volto si oscurò. Colpì la sua borsa da trasporto, dalla quale si propagò un'ondata di freddo che si scagliò contro la saetta.


Il fulmine si dissipò con un boato e l'ondata gelida continuò la sua corsa fino a entrare nella nuvola nera, che iniziò a rimbombare come se fosse sul punto di spaccarsi.


"Spirito del Tuono Celeste, esplodi!"


In una situazione normale, Zhou e Xu non avrebbero mai fatto qualcosa del genere. Ma con in palio la lancia d'argento e i discepoli della Setta della Corrente Tortuosa in vantaggio, non potevano permettere a Liu Daoyun di buttarsi nella mischia.


Si udì un forte boato quando la nuvola esplose e l'onda d'urto si propagò in ogni direzione. Zhou e Xu tossirono sangue. Anche Liu Daoyun era rimasto ferito e non si trovava in una buona situazione. Di fronte a lui apparve un bagliore cristallino, mentre un rivolo di sangue gli colava dall'angolo della bocca.


In quel momento la spada d'argento colpì il suolo. I discepoli del Vento Gelido erano sul punto di prenderla, quando arrivò Sun Hua, con uno sguardo selvaggio negli occhi. Dietro di lui sciamarono i discepoli della Setta della Corrente Tortuosa, feroci.


"Questo oggetto prezioso appartiene alla Setta della Corrente Tortuosa!" annunciò eccitato Sun Hua. Se fosse stato la prima persona a mettere mano sulla lancia, probabilmente non se ne sarebbe impossessato, ma sicuramente se la sarebbe aggiudicata la sua Setta. Magari sarebbe anche riuscito a espandere la sua base di Coltivazione e a raggiungere l'ottavo livello!


I tre discepoli del Vento Gelido stavano già allungando le mani verso la lancia, quando furono circondati da dieci o più degli altri. Ruggirono mentre i discepoli della Setta della Corrente Tortuosa li attaccavano. Poterono fare poco mentre guardavano il tesoro che veniva loro strappato dalle mani.


"Sfacciati!" urlò Liu Daoyun, voltandosi per vedere cosa stesse succedendo. La sua voce rimbombò e, ignorando completamente Zhou e Xu, Liu Daoyun agitò la mano in direzione di Sun Hua, puntandolo con il Dito del Vento Gelido e attaccandolo alla velocità della luce.


Considerando il livello della base di Coltivazione di Sun Hua, il Coltivatore semplicemente non poté evitare il colpo. La sua espressione divenne selvaggia, mentre digrignava i denti. La sua unica speranza era la lancia d'argento. Mentre il Dito del Vento Gelido si avvicinava, agguantò la lancia, brandendola con arroganza.


"Sarai sconfitto!" urlò. Lo sguardo di Liu Daoyun si concentrò sulla lancia che si librava nell'aria, mentre Zhou e Xu trattenevano il respiro.


La lancia d'argento balenò in avanti, tracciando un bellissimo arco d'argento. Nell'istante in cui cozzò contro il Dito del Vento Gelido, risuonò un boato. La spada si ruppe in pezzi, la maggior parte dei quali si ridusse in cenere, lasciano intatto solo qualche frammento.


Sun Hua rimase a bocca aperta per la sorpresa. Era l'ultimo sguardo attonito che avrebbe rivolto al mondo, dato che il Dito del Vento Gelido lo colpì dritto nel petto. Il suo corpo sussultò e si udì un boato, più forte ancora di quello causato dall'impatto con la lancia, mentre esplodeva.


Liu Daoyun osservò la scena scioccato, così come Zhou e Xu. I discepoli della Setta del Vento Gelido e della Setta della Corrente Tortuosa erano esterrefatti.


Improvvisamente tutto si tranquillizzò, con l'unica eccezione dell'eco dell'attacco che aveva ucciso Sun Hua.


Liu Daoyun fu il primo a muoversi. Fece qualche passo in avanti e iniziò a raccogliere dei frammenti d’argento. Anche Zhou e Xu si avvicinarono e presero qualche pezzo.


"Argento... è davvero argento. Era solo una maledetta lancia d'argento!" gli occhi di Liu Daoyun erano cremisi e sembrava davvero essere impazzito. Sollevò il volto al cielo e si lasciò sfuggire un ruggito feroce. Era stato umiliato e questo lo mandava in bestia. Aveva ucciso Sun Hua. Se la lancia fosse stata davvero un prezioso tesoro, non sarebbe stato un problema così grave. Ma aveva ucciso un discepolo della Fazione Interna della Setta della Corrente Tortuosa armato di una semplice lancia d'argento... Questo avrebbe potuto causare non poco attrito tra le due grandi Sette.


"Meng Hao!" Voleva lanciarsi al suo inseguimento, ma Meng Hao era sparito da tempo. Anche Zhou e Xu erano furiosi. E mentre erano indignati con Meng Hao, Liu Daoyun aveva ucciso Sun Hua. Non potevano semplicemente lasciarlo andare.


NOTE:


[1] Il nome di Ding Xin in cinese è丁信 (dīng xìn) – Ding è un nome comune di clan. Xin significa “credere” o “fede”.
                                


                                



