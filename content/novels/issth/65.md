---
weight: 65
title: Capitolo 65 - Battaglia nel Mare del Nord
pubDate: 2025-03-17T11:17:34.767Z
tags:
    - issth
---


Una lancia di ferro aveva ingannato i discepoli della Setta del Fato Viola.


Una lancia d’argento aveva ingannato Sun Hua e Liu Daoyun, e aveva causato un conflitto fra due grandi Sette.


Se il padre di Ciccio l’avesse saputo, sarebbe rimasto a occhi sbarrati. Le lance di ferro, argento e oro erano state costruite dai suoi artigiani.


Se Ciccio avesse avuto una possibilità di saperlo, lo avrebbe certamente trovato divertente.


Meng Hao non aveva nemmeno immaginato quanto sarebbe potuta essere utile la lancia d’argento. Quelli della Setta della Corrente Tortuosa e della Setta del Vento Gelido avevano smesso di inseguirlo. E ora, se anche avessero voluto, non lo avrebbero più trovato.


Eppure, il suo volto era cupo come prima. Rimase in piedi sul ventaglio, ingoiando i Nuclei Demoniaci. Ding Xin lo inseguiva sulla sua foglia gigante, livido in volto. Lo avrebbe inseguito fino alla fine della terra, se necessario.


Se fosse stato un inseguimento semplice, Meng Hao sarebbe potuto farlo girare in tondo, grazie alla grande quantità di Nuclei che aveva consumato. Ma era ferito gravemente, il che rendeva le cose difficili. I Nuclei Demoniaci bastavano a malapena a mantenerlo in piedi.


Poteva soffocare il dolore per un po’, ma sapeva che presto o tardi non sarebbe riuscito nemmeno in quello. Allora la ferita si sarebbe ancora più aggravata.


Ancora più frustrante era il fatto che ogni tanto udiva il sibilo di una freccia alle sue spalle, ed era costretto a usare il prezioso ventaglio per difendersi. La posizione più pericolosa era quando la planata terminava ed era costretto a scendere a terra e correre, perdendo velocità e agilità. Per fortuna la terra era prevalentemente coperta dalla foresta, e nel momento in cui raggiungeva la cima della montagna seguente riusciva di nuovo a saltare sul ventaglio.


Neanche Ding Xin era capace di sostenere un volo tanto a lungo. Come Liu Daoyun prima di lui, era costretto ad atterrare di tanto in tanto, in cerca di un terreno favorevole per rimettersi in volo.


“Non puoi sfuggirmi,” disse Ding Xin con un sorriso, gli occhi luminescenti. “Se ti arrendi senza combattere, posso riportarti alla Setta e lasciare che loro si occupino di te.”


“Ci sono determinate circostanze che collegano me alla Setta del Fato Viola,” disse Meng Hao continuando ad accelerare. “Compagno Daoista Ding, capisci cosa intendo?”


“Non c’è bisogno di capire,” rispose freddamente, gli occhi ancora più glaciali. “Se ti riportassi alla Setta, gli Anziani ti punirebbero come si deve. La Setta del Fato Viola è una delle grandi sette del Dominio Meridionale. Saranno ragionevoli e distingueranno il vero dal falso.”


“Quello che è accaduto quel giorno era fuori dal mio controllo,” spiegò Meng Hao. “Qiu Shuihen e Lu Song mi hanno costretto a vendere il mio oggetto. Ho detto loro che non si trattava che di una lancia ordinaria, ma hanno insistito. Mi hanno anche minacciato! Non puoi darmi la colpa per questo!” Raggiunta la cima di una collina di media altezza, estrasse ancora il ventaglio e ricominciò a volare.


“Come può non essere colpa tua?” chiese Ding Xin, la voce fredda come sempre. Continuò ad avanzare sempre più velocemente. “Avresti potuto spezzare la lancia in quel momento ed estrarre il vero tesoro. Non sarebbe successo nulla di tutto questo.” Colpì la propria borsa da trasporto e un arco di legno nero apparve nelle sue mani. Lo tese e scagliò una freccia sibilante verso Meng Hao.


Un’esplosione risuonò, e Meng Hao usò un oggetto magico per difendersi. Rise tossendo sangue. Il rosso sui suoi denti rendeva il sorriso ancora più feroce.


“E questo tu lo chiami ‘essere ragionevole’?” disse. I suoi occhi brillavano di un desiderio omicida, e non disse più nulla. Ingoiando un Nucleo Demoniaco spinse ancora più velocemente il ventaglio.


Passarono molte ore. Giunse il pomeriggio, poi la sera. Meng Hao era esausto, ma poteva immaginare che quell'inseguimento potesse andare avanti per giorni. Poteva vedere dai freddi occhi del suo inseguitore che stava giocando con lui senza pietà.


Era la sua preda, e non valeva la pena ucciderlo subito. Anche se fosse impazzito per quello, un solo colpo avrebbe potuto abbatterlo.


La terra dello Stato di Zhao scorreva sotto Meng Hao e Ding Xin. Passò del tempo. La base di Coltivazione di Meng Hao sembrava sul punto di seccarsi. Continuò a consumare Nuclei Demoniaci, ma persino quello danneggiava il suo corpo. Anche il suo sangue sembrava emanare un puzzo Demoniaco.


Per un Coltivatore, quello significava danneggiare la propria base di Coltivazione. Meng Hao non ne aveva mai sentito parlare, ma basandosi su quello che vedeva cominciava ad farsi un’idea. Eppure non c’era altra scelta.


Ding Xin si era accorto di quello che stava accadendo, e aveva rallentato il suo inseguimento. Uno sguardo inquisitore era apparso nei suoi occhi, come di fronte ad un giocattolo interessante.


“Voglio davvero vedere cosa succede quando consumi tanti Nuclei Demoniaci da far diventare Demoniaca tutta la tua Aura. Quando ti ucciderò troverò un Nucleo Demoniaco dentro di te?” Ding Xin rise fragorosamente.


Meng Hao udì quelle parole e altre venuzze di sangue apparvero nei suoi occhi. Il viso si fece freddo.


Non era il tipo da parlare durante una battaglia. Solo in quel momento aveva provato a spiegarsi, ma era chiaro che al suo avversario non importasse. Dopo quello non disse più una parola. Era come quella volta che aveva duellato con Wang Tengfei. Non aveva ruggito o ululato: aveva affrontato tutto nel più cupo silenzio.


Continuò a scappare per un po’, spingendosi oltre il limite di velocità. Finalmente intravide, in lontananza, il Monte Daqing. Era stato nascosto per più di un anno, ma era finalmente tornato alla montagna, come in un grande cerchio.


Mentre andava avanti intravide un vasto lago in lontananza, simile a un immenso specchio. Il Mare del Nord.


I suoi occhi si accesero.


“Il Mare del Nord…”


Meng Hao pensò alla piccola barca, al vecchio e alla bambina, e di come il Mare del Nord avesse rivelato il Dao!


Il suo sguardo si inasprì, e cambiò direzione dirigendosi al lago.


Accelerò sul ventaglio. Alle sue spalle, Ding Xin grugnì. Amava vedere l’inseguito consumare Nuclei Demoniaci.


“Non so come accidenti faccia ad averne tanti, ma non importa. Prima di ucciderlo me lo farò dire. In ogni caso voglio vedere che aspetto ha dopo averne mangiati così tanti.” Sorrise, spingendo i piedi nella foglia e continuando l’inseguimento.


Improvvisamente un’esplosione risuonò nell'aria. Mentre volavano sopra la superficie del Mare del Nord, Meng Hao colpì la propria borsa ed estrasse la rete nera.


Crebbe fino ad un diametro di circa nove metri e si proiettò verso Ding Xin. L’inseguitore scosse la manica, e un contenitore di giada viola volò fuori, trasformandosi in un turbine purpureo. La rete prese a roteare. La sua connessione con Meng Hao sembrava essersi spezzata, e la rete volò in lontananza.


“Un tesoro così inutile mostra quanto tu sia incompetente,” disse freddo Ding Xin. La rete pareva straordinaria, così aveva usato solo ora il contenitore di giada. Non aveva immaginato che sarebbe bastata una sola mossa.


Gli occhi di Meng Hao s’illuminarono. Morse la lingua e sputò una boccata di sangue. Il suo viso era ancora più pallido. L’acqua aveva cominciato a tremare, come se un forte vento la stesse attraversando. La sua calma era stata spezzata.


Il prezioso ventaglio si fermò al centro del lago. Era la prima volta, dall’inizio dell’inseguimento, che si fermava del tutto. Si voltò, colpendo la propria borsa, e la pergamena dipinta apparve nella sua mano. I suoi occhi brillavano di desiderio omicida.


Non sarebbe più scappato. Avrebbe affrontato Ding Xin, Coltivatore di nono livello della Condensazione del Qi!


Meng Hao non era in vantaggio, ma era pronto a combattere. Doveva farlo. Non poteva resistere ancora a lungo, e se non avesse combattuto sarebbe certamente morto. C’era una sola possibilità… lottare!


“Non scappi più,” disse Ding Xin. Un ghigno apparve sul suo volto quando vide gli occhi di Meng Hao. Scosse il dito, e una luce viola prese forma in aria, mutandosi in un uccello. Sbatté le ali, planando verso Meng Hao.


Gli occhi del giovane s’illuminarono. Nell'istante in cui apparve l’uccello viola, la pergamena dipinta tremò, e si udì il ruggito di numerose bestie. Meng Hao spinse in avanti tutta la sua base di Coltivazione. I ruggiti delle bestie, forse per via della grande quantità di potere Demoniaco nella sua energia spirituale, erano particolarmente inquietanti. Quattro fili di nebbia si condensarono in aria, prendendo la forma di quattro bestie Demoniache che si gettarono verso l’uccello viola.


Meng Hao fece un passo avanti. Il ventaglio sotto i suoi piedi si smantellò, e le piume si mossero in cerchio attorno a lui, gettandosi come spade volanti verso Ding Xin.


Una spada vera e propria apparve sotto i suoi piedi sorreggendolo, e si lanciò lui stesso verso Ding Xin.


“Ti sopravvaluti,” disse Ding Xin con una fredda risata, gli occhi colmi di disprezzo. La mano destra plasmò in aria degli incantesimi, poi la spinse sulla propria fronte. Un vortice emerse, accompagnato da un potente ruggito.


“Aura del Fato Viola!”


Un denso Qi viola si riversò dentro il vortice, prendendo la forma di un anello che volò verso Meng Hao.


I tuoni continuavano a riverberare, facendo cadere a pezzi le piume di Meng Hao. Il rumore gli fece vomitare del sangue. Eppure i suoi occhi erano colmi di testardaggine. Colpì la borsa, e cento spade di legno si alzarono in aria, proiettandosi verso Ding Xin.


La pioggia di spade avanzò tra i sibili, colmando il cielo. Ma il ghigno di Ding Xin si fece più grosso.


“Così spavaldo,” disse colpendo la propria borsa da trasporto. Un raggio rosso emerse dall'imboccatura, mutandosi in una frusta rossa. La scosse nell'aria, e un refolo di vento rosso si abbatté sulle cento spade. Molte di esse caddero in pezzi.


Il filo di vento si schiantò su Meng Hao, facendogli tossire altro sangue. Ma tra i frammenti delle cento spade, due di legno apparvero. Volarono attraverso il vento rosso, verso Ding Xin.


I suoi occhi si fecero sottili, un intento omicida fuoriusciva dalle pupille.


Puntò il dito verso l’alto, e la rete nera si allargò fino a trenta metri, precipitato verso terra ad altissima velocità.


L’espressione di Ding Xin cambiò dal nulla. Prima di reagire, la rete lo aveva avvolto. Le spade di legno si proiettarono verso di lui.


Era una tattica appena venuta in mente a Meng Hao. Non era perfetta, ma era la migliore a cui riuscì a pensare. Aveva usato tutte le piume del ventaglio e sacrificato tutte le sue spade volanti. Lo aveva fatto per un solo motivo: distrarre il suo avversario. E aveva funzionato.
                                


                                



