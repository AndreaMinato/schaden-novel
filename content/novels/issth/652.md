---
weight: 6520
title: Capitolo 652 - La Nave degli Inferi
pubDate: 2025-03-17T11:17:34.954Z
tags:
    - issth
---


Quando la voce riecheggiò, a Meng Hao si rizzarono tutti i peli sul corpo. Fu attraversato da una sensazione indescrivibile e parve che un’antica mano gelida stesse accarezzando dolcemente il suo collo.


L’aria fu pervasa da un’aura di putrefazione. Riguardo alla nave su cui si trovava… all'improvviso tutto sembrò rallentare. In un momento fugace, sembravano essere trascorsi mille anni.


Tutte le persone sbiancarono in volto e iniziarono a tremare. Erano visibili delle espressioni di paura mai viste prima. Vista la situazione attuale, anche coloro che non conoscevano la Nave degli Inferi delle fonti gialle riuscirono a capire che si trovavano in una situazione di grave pericolo!


I cuori dei tre anziani furono pervasi dal terrore. Impiegarono tutta la forza della loro base di Coltivazione e addirittura ingerirono degli elisir medicinali per far avanzare la nave con tutta la velocità possibile.


Meng Hao fece un respiro profondo e ruotò la sua base di Coltivazione per disperdere il freddo intenso. Uno dei tre anziani che era seduto vicino a lui gridò con voce roca: “Non voltatevi! Tutti voi, ascoltatemi. Non voltatevi per nessuna ragione!


Non bisogna fissare il cammino delle fonti gialle! Se girate la testa, siete fregati!”.


C’erano alcune persone sulla nave che stavano considerando di voltarsi. Tuttavia, dopo aver sentito le parole dell’anziano, rimasero seduti tremando, senza osare girare la testa nemmeno di un millimetro.


Gli occhi di Meng Hao balenarono. Alle sue spalle poteva udire il rumore dei singhiozzi che si levava e calava. Sembrava come il pianto di una folla formata da molte persone. Poco a poco, ogni cosa attorno a loro divenne ancora più fredda. Nella luce fioca era possibile distinguere dei filamenti di nebbia bianca simili a capelli che vorticavano nell'aria.


“La fine del mio Dao… è vicina…” disse la voce, pervasa da un’aura di decomposizione. Sembrava avvicinarsi sempre di più.


Un bagliore gelido apparve gradualmente negli occhi di Meng Hao mentre restava sulla prua. Sebbene non avesse voltato la testa, l’energia nel suo corpo divenne sempre più concentrata.


La nave prese velocità, ma ogni cosa attorno a questa era immobile. Anche se si fosse spostata più velocemente, non sarebbe riuscita a sfuggire ai filamenti bianchi che riempivano l’aria e che stavano continuando a diventare più numerosi.


Sembrava quasi che la nave stessa fosse intrappolata in un quadro, un quadro in cui ogni cosa era immobile. Non aveva importanza se i tre anziani facessero del proprio meglio con il loro potere, non si muovevano comunque abbastanza velocemente.


L’aura di marcio divenne più vicina, come se la Nave degli Inferi di cui avevano parlato gli anziani si stesse avvicinando sempre di più.


Anche se la nave non si stava muovendo, lo scorrere del tempo a bordo sembrava essersi accelerato. Tutti tremavano, poiché avevano percepito l'inizio del prosciugamento della loro forza vitale.


Nei cuori dei tre anziani sgorgò la disperazione.


Meng Hao sollevò il piede destro in silenzio e poi lo sbatté delicatamente sul ponte. La sua base di Coltivazione tuonò all'istante e l’energia si riversò sulla nave. Gran parte del ponte andò subito in frantumi ma, al contempo, la nave avanzò ad una velocità incredibile.


La velocità era tale che sembrava si sarebbero liberati del mondo dell’immobilità in cui erano bloccati. I tre anziani sussultarono e sui loro volti comparve la speranza quando lo aiutarono con tutto il potere che riuscirono a radunare. Finalmente, parve che la nave si sarebbe liberata dal quadro. Divennero visibili addirittura dei movimenti attorno a loro.


Alla fine, raggiunsero una velocità che era in grado di contrastare qualsiasi fosse stata la legge nella zona che aveva fatto restare tutto immobile. L’aria iniziò a spostarsi e l’immobilità sembrava sul punto di distruggersi. Fu a questo punto, quando ogni cosa sembrava essere sul punto di ricominciare a muoversi, che Meng Hao sentì un sospiro nell'orecchio.


In seguito, udì la voce di un uomo, una voce carica di un amore senza confini. “Hao’er… sei stato al sicuro per tutti questi anni…? In quel momento, tua madre non era d’accordo, ma come tuo padre io… io ho insistito affinché fosse così. Non incolpare tua madre…”.


Meng Hao tremò. Riconobbe la voce. Nei suoi ricordi ne erano rimasti alcuni frammenti. Anche dopo che erano trascorsi così tanti anni, riconobbe che quella era la voce di suo padre!


Rimase lì in silenzio. Non si voltò mentre la nave avanzava. L’immobilità nella zona stava lasciando velocemente il posto al movimento. I filamenti bianchi che fluttuavano nell'aria stavano arretrando lentamente, liberando la nave.


Proprio in quel momento, però, Meng Hao udì un’altra voce.


“Hao’er… tu… ti ricordi ancora di me? Sono tua madre… Voltati, lascia che veda il tuo volto. Sono passati così tanti anni… Ci sei mancato”.


Tutto il corpo di Meng Hao tremò e la sua testa si mosse appena. Nei suoi occhi comparve un’espressione complicata mentre era lì e respirava. Non si voltò; concentrò invece tutta l'energia sul controllo della nave. Si poté udire un boato quando la punta della nave attraversò finalmente il quadro di immobilità.


Meng Hao riuscì a vedere il confine della regione immobile davanti a sé; erano quasi fuori dal quadro.


“Nel profondo del tuo cuore, è un’ossessione”. La voce non era quella presente nella sua memoria. Era una voce antica e decadente.


Sembrava confusa, come se anche questa fosse pervasa da un’ossessione infinita.


“Tu sei un essere umano che io ho incontrato sul cammino delle fonti gialle. Io… posso aiutarti a realizzare la tua ossessione. Voltati, e riuscirai a vedere l’aspetto dei tuoi genitori”.


La base di Coltivazione di Meng Hao all'improvviso si fermò. Non riversò altra energia nella nave, ma invece rimase lì sulla prua. Proprio davanti a lui c’era il confine del quadro dell’immobilità; dopo aver superato quel confine, sarebbero stati liberi.


Meng Hao sapeva bene che, se si fosse voltato, probabilmente sarebbe successo qualcosa di imprevisto. Tuttavia, le parole che gli erano appena state rivolte lo avevano lasciato completamente scosso.


Nessun altro poté udire le parole appena pronunciate nel suo orecchio, nemmeno i tre anziani. Tutti stavano seduti lì, tremolanti e confusi. Meng Hao era l’unico lucido.


Nel suo silenzio, Meng Hao sorrise. Era un sorriso incontrollato, un sorriso carico di una volontà di purificazione.


All'improvviso sussurrò: “Che male c’è a voltare la testa? Nella mia vita di coltivazione, io coltivo il cuore. Il mio cammino è quello della comprensione e della verità.


Se non guardo indietro, come potrei affermare di coltivare il cuore?”. Il suo cuore fu pervaso da una luce intensa quando si voltò con noncuranza per guardare dietro di sé.


La prima cosa che catturò la sua attenzione furono gli infiniti filamenti bianchi che fluttuavano nell'aria, i quali vorticavano e si avvolgevano attorno alla nave. I filamenti avevano origine in una nave enorme!


Questa nave era lunga tremila metri e sprigionava un’aria arcaica, come se fosse esistita per tantissimi anni. Era tanto fatiscente, implicava l’aver subito il battesimo della guerra.


Sulla prua era possibile vedere una sagoma. Si trattava di un anziano che indossava un’armatura color nero intenso. Era impossibile vederne con chiarezza i lineamenti ma, riguardo al corpo, sembrava che si fosse decomposto nell'armatura per innumerevoli anni [1].


Riguardo ai filamenti bianchi, questi in realtà erano i capelli dell’uomo!


Non appena Meng Hao posò gli occhi su di lui, l’anziano sembrò accorgersene. Sollevò la testa e lo guardò.


Quando i loro sguardi si incrociarono, la mente di Meng Hao fu pervasa dai boati. Poi, ebbe una visione: una bara, con la superficie ricoperta dalle incisioni delle nove farfalle.


La bara giaceva su un antico campo di battaglia. La zona circostante era priva di qualsiasi colore, ad eccezione di bianco e nero.


La visione durò solo qualche respiro. Poi si dissolse. Meng Hao ansimò quando riprese conoscenza.


“Il suo… seme del Dao…” disse piano la figura con l’armatura, con la voce roca quando riecheggiò. “In tutti questi anni, di tutti gli esseri viventi che ho incontrato, ho visto numerosi semi del Dao… tu, però, sei diverso dagli altri.


Vai”. L’uomo sedeva a gambe incrociate nella sua armatura. Sembrava che mai e poi mai si sarebbe alzato. Quando parlò, la voce sembrava pervasa dalla reminiscenza. Lentamente, i capelli si ritirarono dalla nave su cui si trovava Meng Hao. Allo stesso tempo, la nave da guerra arcaica lunga tremila metri iniziò ad arretrare. Nello stesso momento, iniziò a scomparire, come se fosse sul punto di svanire nel nulla.


Anche l’immobilità nella zona iniziò a sparire lentamente.


Quando la nave iniziò a svanire, Meng Hao aprì all'improvviso la bocca per parlare. “Anziano, non hai ancora onorato la tua promessa!”. L’immobilità tornò immediatamente. L’anziano sulla nave da guerra gli lanciò un’occhiata profonda.


Quello sguardo sembrava contenere le trasformazioni del mondo intero. Conteneva le svolte del tempo mentre si riversava negli occhi di Meng Hao. All'istante, un boato pervase la sua mente.


Questa volta, nella visione vide il Monte Daqing!


All'esterno del monte c’era un vento viola che sibilava. La nebbia divenne torbida, ricoprì l’intera montagna e, alla fine, la Contea di Yunjie.


Nella città, le lampade all'interno delle case si spensero all'istante, tranne in una casa… dentro cui le luci danzavano, illuminando l’uomo di mezza età che si trovava vicino alla finestra. Era impossibile capire che cosa stesse pensando.


Si riusciva a sentire il rumore del pianto dal bagno. Tra le crepe nella porta, si poteva vedere la sagoma di una donna. Stringeva tra le mani un bambino e le lacrime scendevano lungo il suo volto.


Il ragazzo aveva gli occhi vispi, ma adesso questi erano carichi di confusione e perplessità.


Il vento viola soffiò la nebbia viola fino a quando questa non ricoprì completamente la Contea di Yunjie. Molto lontano, nell'oscuro cielo notturno, all'improvviso divenne visibile un sole viola.


Questo provocò una pressione indescrivibile che schiacciò la Contea di Yunjie.


Fu in quel momento che l’uomo spinse la porta d’ingresso e si incamminò nella nebbia viola. La donna asciugò le lacrime dagli occhi e guardò verso il bambino per un istante. Poi si voltò e andò via.


In quel momento, Meng Hao riuscì a vedere con chiarezza il suo volto.


Era bellissima, delicata, e le sue lacrime sembravano pervase dal rifiuto infinito di separarsi. Tuttavia, lasciò il bambino nella stanza, spaventato, confuso, indifeso.


“Papà… Mamma…” gridò il ragazzino. Sembrava essere ancora più spaventato. Corse all'esterno nella nebbia.


“Papà… Mamma… Dove siete? Ho paura…”. La voce del bambino era giovane e tenera e, quando parlò, questa tremò. Sembrava terrorizzato. Il vento attorno a lui era freddo e la nebbia comprendeva ogni cosa. Tuttavia, questa non poteva fare nulla per reprimere le urla del bambino, le quali riecheggiavano nella nebbia.


Il suo singhiozzare divenne sempre più acuto mentre correva. Ad un tratto inciampò e cadde, graffiandosi le ginocchia e strappandosi i vestiti. I capelli erano scompigliati e le lacrime gli rigavano il volto fino a cadere al suolo. Tutto quello che voleva erano suo papà e sua mamma, ma quello che non aveva notato era che dietro di lui una mano nera e spettrale si stava allungando nella nebbia verso la sua testa.


NOTE:


1. Non è la prima volta che viene citata una sagoma con un’armatura legata al Mare della Via Lattea. Date un’occhiata ai capitoli 555 e 632.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                


                                



