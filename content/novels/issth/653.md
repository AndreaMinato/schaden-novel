---
weight: 6530
title: Capitolo 653 – I Demoni si Agitano nel Terzo Anello
pubDate: 2025-03-17T11:17:34.954Z
tags:
    - issth
---


Meng Hao guardò la scena con il bambino, che ovviamente era lui stesso. Eppure, quando cercò nella sua mente, non esisteva nessuna memoria come questa. Ricordava quella notte e ricordava il vento viola, così come quelle che sembravano strane e innumerevoli voci.


Quella era la notte in cui suo padre e sua madre erano spariti. Si ricordava di essersi svegliato confuso e non in grado di ricordare l'accaduto. L'unica cosa era... il suo vestito strappato.


Quando vide cosa stava succedendo nella visione, si sentì come se un fulmine gli stesse attraversando la mente.


Poi vide la mano spettrale allungarsi verso il bambino e un uomo apparire in quel momento alle sue spalle. Quest'ultimo sbuffò con fastidio quando serrò la mano spettrale tra le sue dita per poi spezzarla.


La mano si disintegrò in polvere, si sentì un grido raccapricciante e una figura spettrale volò via nella nebbia viola.


Il ragazzo era spaventato, ma poi voltò la testa e uno sguardo di gioia apparve sul suo viso. Le lacrime gli scorrevano lungo le guance, mentre correva tra le braccia dell'uomo.


“Papà... dove eri andato? Non riuscivo a trovarti. io...”


L'uomo non inseguì la figura spettrale, invece si inginocchiò di fronte al ragazzo con il volto colmo di amore e dubbio. Fissando il ragazzo, allungò una mano e gli arruffò i capelli.


Rimase silenzioso per un lungo momento, prima di parlare con una debole voce: “Non piangere, Hao'er. Mamma e papà devono andare via per un po'. Ci rivedremo tutti di nuovo, un giorno.”


Non appena udì queste parole, il bambino si protese, afferrando saldamente la tunica dell'uomo. “Dove andate? Non voglio che andate via...”


L'uomo non disse niente. Dette delle pacche sulla testa del bambino e poi, dopo un lungo momento, disse: “Le Terre Orientali.”


La sua espressione era piena d'intenso amore, ma anche di dolore. Poi si protese a toccare il ragazzo; la mano sfarfallò di luce brillante, gli occhi del piccolo si chiusero e lui cadde addormentato.


L'uomo lo tenne tra le braccia mentre si girava e camminava dentro casa. Lo depose con gentilezza nel letto per poi rimanere lì a guardarlo. Il tempo passò e, alla fine, l'uomo sospirò.


Meng Hao riuscì a vedere il suo profilo, delineato dalla luce di una lampada. Era bello e solenne e appariva al tempo stesso familiare ed estraneo. Il guardarlo fece iniziare a battere forte il suo cuore.


Dopo un altro lungo momento, l'uomo si chinò e baciò il bambino sulla testa. Quando si raddrizzò aveva un'espressione di dolore e commiato, lasciò la casa e camminò via nel vento e nella nebbia viola. Abbandonò la Provincia di Yunjie, il Monte Daqing e scomparve.


Quando la visione finì, il corpo di Meng Hao venne attraversato da un tremore e lui riprese lucidità. Era in piedi sul ponte della nave e l'unica cosa attorno erano i venti tempestosi. Non c'erano fili bianchi nell'aria e neppure la Nave degli Inferi. C'era solo la Divisione di Burrasca.


Tutti gli altri sulla nave erano addormentati.
I dintorni erano silenziosi. Meng Hao si guardò in giro, poi si sedette a gambe incrociate e si mise a fissare in lontananza, piuttosto stupefatto.


Dopo un po' di tempo, i tre vecchi si svegliarono. Poi, uno a uno, anche gli altri fecero lo stesso. Guardarono Meng Hao con un misto di terrore e gratitudine. Lui non parlò, perciò anche gli altri non osarono dire una singola parola.


Fu in questo modo che la nave continuò il suo viaggio per molti altri mesi. Alla fine, nel silenzio, si approssimò alla fine della Divisione.


Per tutto il tempo, Meng Hao non si alzò in piedi. Quando incontrarono dei simboli spirituali, non li guardò neppure; rimase solo a fissare di fronte alla nave e nessuno aveva idea di cosa stesse pensando.


Dopo lo scorrere dei mesi e l'avvicinamento della nave al limite della Divisione, si scorse un molo nell'oscurità, la loro destinazione finale.


Meng Hao si alzò e inviò il suo Senso Divino a coprire tutta la nave e le persone a bordo. Questa era una tecnica magica minore che aveva raccolto nella Pagoda del Demone Immortale, una magia Daoista che poteva cancellare ogni traccia di lui dalle menti di queste persone. Dopodiché, volò via per scomparire nella tempesta.


Dopo circa dieci respiri di tempo, tutti a bordo ripresero i sensi. Apparivano un po' confusi, ma dopo un attimo, la nave raggiunse il molo. A quel punto sembrarono passare attraverso una sorta di barriera invisibile; l'oscurità precedente cedette il passo a un'improvvisa esplosione di luce.


Erano i raggi del sole che splendevano sul mare e sulle onde. Il gruppo sulla nave inalò l'aria salmastra e seppero... di essere nel Terzo Anello, ora!


Mentre le esclamazioni di gioia risuonavano dall'imbarcazione, Meng Hao emerse dalla Burrasca da solo. Si erse sulla superficie del mare, guardando in alto verso il sole.


“Che quella visione fosse reale o no, le Terre Orientali... sono sicuramente dove devo andare!


Dopo che avrò risolto la crisi con il Decimo Patriarca del Clan Wang, mi dirigerò sicuramente lì!


Visiterò il Grande Tang, Chang'an e concretizzerò il mio sogno d'infanzia...” Guardò verso est, desiderando che la sua base di Coltivazione fosse già sufficiente per vedere le Terre Orientali, indipendentemente da quanto fossero distanti.


“Magari posso trovare qualche indizio su papà, mamma e cosa sia successo quell'anno. Cosa fossero il vento e la nebbia viola, e cosa avessero a che fare con me...


E anche...” Abbassò il capo e guardò il dorso della mano. Ogni volta che penetrava in un nuovo stadio della base di Coltivazione, lì era dove appariva quel simbolo.


Quel marchio era stato con lui per lungo tempo e se non fosse riuscito a capirne il significato, si sarebbe sentito come se avesse buttato tutti i suoi anni di Coltivazione.


“Non che non abbia notato come ha agito in modo strano Fang Yu tutti quegli anni addietro... Sono solo restio ad accettare la verità” A causa della premura, si scorse una rara debolezza nei suoi occhi. Alla fine sospirò e ricacciò tutti i pensieri nel profondo del cuore.


All'improvviso si sentì davvero solo. Era quel tipo di solitudine per cui ti guardi attorno e ti domandi dove sia casa tua. Aveva praticato la Coltivazione per centinaia di anni, ma in questo esatto momento non aveva amici a tenergli compagnia.


Questo pensiero fece crescere un pochino la debolezza nei suoi occhi.


“È questa la Coltivazione? Un sentiero... a cui una persona deve aderire da solo?” Chiuse gli occhi per un attimo; quando li riaprì, non era visibile nessuna debolezza. Al posto vi era la determinazione incrollabile che di solito vi albergava.


Prese un profondo respiro e si guardò attorno con uno sfolgorio negli occhi.


Ogni cosa circostante appariva praticamente uguale al Quarto Anello. Tuttavia, riusciva a percepire che nel Terzo Anello fluiva molto più Qi Demoniaco.


Nessun altro sarebbe stato in grado di rilevarlo, ma come Sigillatore del Demone, lui lo percepiva con naturalezza.


Quello che non sapeva era che in questo esatto momento, innumerevoli occhi si aprirono improvvisamente sul fondo del mare del Terzo Anello. E tutti loro fissarono in alto nella sua direzione.


Nella parte più profonda del mare, le correnti sottomarine vorticarono e sembrava come se si stesse formando una tempesta. Innumeri occhi rossi emanarono un intenso desiderio, come se avessero finalmente visto la speranza per la prima volta.


In alto sopra la superficie delle acque, Meng Hao mormoro tra sé un attimo e poi accelerò via. Dopo aver volato per il tempo necessario a bruciare un bastoncino di incenso, si accigliò all'improvviso. Il mare più avanti esplose mentre un tentacolo gigante saettava fuori dall'acqua e verso di lui.


Si muoveva con una tale incredibile velocità che non sembrava altro che un'ombra. Mentre squarciava l'aria sembrava quasi una frusta fiammeggiante.


Era un attacco che conteneva un potere simile alla fase dell'Anima Nascente. Meng Hao sbuffò con sprezzo, poi agitò la mano verso il tentacolo in arrivo e fece un movimento come per afferrare. Il tentacolo si bloccò a mezz'aria, giusto a un piede davanti a lui, quasi come se fosse stato afferrato da un'enorme mano invisibile.


Il tentacolo era completamente nero e coperto da innumerevoli ventose. Si agitava e dibatteva, lottando per liberarsi. Era rivoltante alla vista e se lo si seguiva fino all'origine, si poteva vedere ciò che sembrava una creatura enorme nelle ribollenti acque in basso.


Allo stesso tempo, si udirono dei fruscii e altri dieci tentacoli fuoriuscirono con forza dall'acqua verso di lui. Meng Hao li guardò con un lampo gelido negli occhi, poi serrò la mano destra e tirò.


Boom!


Il mare esplose sotto il potere incredibile della mano di Meng Hao, mentre un'enorme seppia, lunga trecento metri, veniva strattonata fuori dall'acqua a levitare a mezz'aria.


Meng Hao rilassò la mano e fece un passo in avanti. Scomparve all'istante, solo per riapparire proprio di fronte alla seppia. Con la mano destra formò un pugno che poi calò con forza. Si sentì un boato enorme quando la seppia esplose in innumeri pezzi che poi ricaddero come pioggia sulla superficie del mare.


Tra le carni e la pelle devastate c'era un oggetto cristallino di colore bluastro delle dimensioni di un dito. Non appena lo vide, Meng Hao lo afferrò. Quando toccò il suo palmo, emise una luce gentile, assieme a delle ondulazioni di potere spirituale.


“Questa sembra una Pietra dello Spirito di grado intermedio. Deve essere un Cuore di Demone.” Dopo averlo esaminato per un po', lo mise via nella sua borsa da trasporto, poi iniziò ad allontanarsi. Tuttavia, fu a quel punto che si accigliò; inviò il suo Senso Divino e immediatamente la sua espressione sprofondò.


All'interno del raggio del suo Senso Divino, poteva percepire più di venti tipi diversi di Demoni del Mare. E tutti loro si stavano precipitando nella sua direzione.


Ognuno emetteva aure violente e un'intensa cupidigia. Sembravano vedersi come dei cacciatori e lui come la preda.
“È per questo che il Terzo Anello è così pericoloso?” pensò con le sopracciglia aggrottate. Detto quello, agitò la mano verso il mare in basso. Immediatamente la superficie brontolò e affondò, formando quello che sembrava un cratere di circa trecento metri di diametro. Con un altro gesto della mano, cominciò a farlo ruotare.


La rotazione generò un forte rumore che si levò fino al cielo. Sembrava quasi come se un buco nero si stesse formando nell'acqua. Si alzarono delle grosse onde che rivelarono sette od otto feroci Demoni del Mare.


Questi Demoni non avevano una base di Coltivazione molto alta; erano tutti intorno alla fase iniziale dell'Anima Nascente, alcuni addirittura erano alla Formazione del Nucleo. Guardarono Meng Hao con occhi rossi e una cupidigia feroce. Sembrava che non potessero trattenersi dal consumarlo, come se prenderne anche solo un morso avrebbe conferito un qualche tipo di illuminazione.


I loro sguardi lo riempirono di una sensazione di disgusto. Si sentiva quasi come se venisse guardato dal Decimo Patriarca del Clan Wang.


Il gelo si agitò nei suoi occhi, fece un sbuffo di disprezzo e serrando lentamente in un pugno le dita della mano destra.


Allo stesso tempo, il vortice nel mare si restrinse lentamente, serrandosi e chiudendosi. I flutti divennero rossi di sangue in un istante e si udirono degli ululati miserabili. Quando riaprì il pugno, l'acqua si distese di nuovo e il vortice ricominciò a girare.


Un attimo dopo, agitò la manica facendo volare fuori dalle acque rossastre più di venti Cuori del Demone. Li mise via nella borsa da trasporto, poi si trasformò in un raggio di luce che sfrecciò via in lontananza.


L'unica cosa rimasta indietro era il sangue, che lentamente si dissolse nelle acque. Tutto era calmo e pacifico.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter

