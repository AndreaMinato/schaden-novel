---
weight: 660
title: Capitolo 66 - Un'Immensa Bontà!
pubDate: 2025-03-17T11:17:34.767Z
tags:
    - issth
---


Bisognava giocare il tutto per tutto, pur di dare alle spade di legno la possibilità di uccidere!


Gli occhi di Ding Xin si strinsero mentre la sensazione di un pericolo improvviso e intenso si fece largo nel suo cuore. Era la prima volta che si sentiva in quel modo nello stagnante Stato di Zhao. Anche nel Dominio Meridionale non aveva mai provocato l’ira di un Coltivatore provvisto di Stabilità della Consistenza; aveva avuto battibecchi solamente con persone del suo stesso livello.


Attonito per la pericolosa situazione, alzò la mano destra e la abbassò verso la propria fronte. Il rumore di un’esplosione risuonò, e una grande quantità di Qi Viola sgorgò dalla sua testa. Si condensò rapidamente nella forma di una persona, la schiena rivolta verso Meng Hao.


La figura aveva contorni evanescenti e indossava una tunica viola. Dal suo corpo risuonò una pressione esplosiva, e il Qi Viola si sparse in tutte le direzioni, bloccando la rete a mezz'aria.


Il viso di Ding Xin si fece pallido mentre la rete rallentava. Si gettò all'indietro. Le spade di legno non sembravano intenzionate a fermarsi. Continuavano a proiettarsi in avanti, senza alcuna esitazione, trapassando la nuvola viola e accelerando verso Ding Xin.


“Impossibile!” La testa di Ding Xin si intorpidì, e lo sgomento si fece largo sul suo volto. Come poteva immaginare che le spade di Meng Hao fossero in grado di superare il potere della sua magia salvavita?


Era una magia che solo i discepoli di nono livello ottenevano in dono, capace di resistere anche al potere completo di un Coltivatore con Stabilità della Consistenza. Poteva essere usata solo una volta, e anche dopo tutti quegli anni non aveva mai avuto bisogno di servirsene. Finalmente, quel giorno, l’aveva usata di fronte ad un pericolo imminente. Eppure non bastava a fermare le due spade di legno.


“Che razza di spada è questa!?” Il sangue si prosciugò nel volto di Ding Xin. In un momento così critico non aveva tempo per pensarci. Serrò la mascella ed emise un fragoroso ruggito. Si morse la lingua e sputò fuori del sangue. Veniva dalla sua base di Coltivazione, ed era connesso alla sua longevità. Nel momento in cui sputò, la sua base di Coltivazione si abbassò di poco. Sarebbe stata necessaria una grande quantità di tempo trascorso in meditazione isolata prima di riprendersi.


Il sangue appena sputato si trasformò in una nebbia rossa, che fu risucchiata dalla forma violacea emersa dalla sua testa. Urlò.


“Qi Viola dell’Est!” Immediatamente, la figura dalla tunica viola si voltò. I tratti del suo volto erano sfocati, ma i suoi occhi irradiavano una potente luce purpurea.


Alla vista della luce, il corpo di Meng Hao fu preso da violente scosse, e una valanga di dolore si riversò su di lui. Arretrò, mentre fiotti di sangue schizzavano dalla sua schiena. Un ruggito risuonò dal suo corpo, mentre la sua coscienza iniziava a tremare. Planò all'indietro come un aquilone con le corde staccate, e piombò sulla superficie del Mare del Nord. Lentamente, le acque lo inghiottirono.


Le spade di legno iniziarono a tremare. Una delle due, priva del controllo di Meng Hao, divenne viola. Roteò in aria senza controllo e piombò nel mare.


Ma… era soltanto una spada. Ding Xin era andato oltre il limite. Aveva ridotto la propria aspettativa di vita e danneggiato la sua base di Coltivazione per utilizzare il potere dell’arte salvavita al massimo del suo potere. Tuttavia era riuscito a prendere il controllo di una sola spada. La seconda, nonostante il tremito, continuò a muoversi. In un istante trafisse il petto di Ding Xin. Parve perdere il suo potere spirituale. Anch'essa cadde nel Mare del Nord.


La spada, tuttavia, non lo aveva trafitto al cuore. Con l’aiuto del Qi Viola dell’Est, Ding Qin era riuscito ad evitare di essere ferito in modo critico. Emise un urlo disperato mentre il sangue gli sgorgava dal petto e dalla bocca.


I suoi capelli sventolavano, la tunica candida era imbrattata di sangue. Con gli occhi arrossati, coprì la ferita al petto ed emise un ululato di orrore. Mai, in tutte le battaglie che aveva combattuto, era stato ferito in modo serio. Ora, in quello stagnante Stato di Zhao che tanto disprezzava, aveva subito una lesione seria da un Coltivatore che valeva zero e che aveva completamente trascurato. Era anche stato costretto ad usare il suo metodo salvavita. I suoi occhi erano cupi mentre guardava verso il Mare del Nord.


“Il mio Qi Viola dell’Est ti ha tolto la vita. Ma dato che hai osato ferirmi, estrarrò il tuo corpo dalle acque e lo farò a pezzi!” Il petto di Ding Xin bruciava. Aveva usato il sangue della sua Base di Coltivazione, riducendo la propria longevità. Era calato all'ottavo livello di Condensazione del Qi. Il suo viso era pallido, denso di furore. Prese un elisir medicinale e lo consumò. Poi, improvvisamente, la sua espressione mutò di colpo. Guardò in basso verso la ferita, e il suo volto si contorse nel terrore.


“La ferita… sta risucchiando il mio potere spirituale…” Mai prima di allora gli era capitato nulla del genere. Sobbalzò nel rendersi conto quanto fossero davvero incredibili le spade di legno. Si gettò nelle acque del Mare del Nord, in cerca del corpo di Meng Hao e delle due spade.


Nel profondo del mare, il corpo di Meng Hao affondava lentamente. Aveva gli occhi chiusi e non si muoveva. Pareva morto. Il Qi Viola dell’Est aveva distrutto la sua longevità e la sua base di Coltivazione. Il potere di Ding Qin non era paragonabile alla Stabilità della Consistenza, ma era comunque al picco del nono livello. Meng Hao era di ottavo. Non aveva possibilità.


Il suo corpo era freddo, e l’unica cosa che restava nel suo spirito era la più piccola, sottile scintilla. Non avrebbe impiegato molto a spegnersi, e allora non ci sarebbe più stato alcun Meng Hao.


I canali del suo Qi erano spezzati, la carne priva di forza vitale. Il suo mare dell’Essenza sembrava completamente secco.


Ma no, non era disposto a morire. Quella era la legge della giungla del mondo della Coltivazione. Non poteva combatterla o resisterle. Mentre il suo corpo sprofondava sempre più, la scintilla di vita si faceva sempre più debole. Tutto era immerso nel silenzio. La scintilla era sul punto di spegnersi.


Un filo di Qi emerse dal Mare del Nord. Si udì un suono meccanico, e dal profondo delle acque filamenti di energia emersero circondando Meng Hao. Il suo corpo s’illuminò improvvisamente.


Mentre la luce si diffondeva, l’energia spirituale del Mare del Nord si riversò in Meng Hao da tutte le direzioni, colmando il suo corpo, riempiendo i canali spezzati del Qi. Sangue viola schizzò dai suoi orifizi e pori.


Tutto il danno inflitto dal Qi Viola dell’Est fu medicato. Ogni singola ferita fu rimarginata mentre l’energia spirituale del Mare del Nord si riversava in lui.


Degli schiocchi risuonavano nel suo corpo mentre il flusso del Qi tornava a scorrere. Il corpo senza vita si riformò, e in un istante, di nuovo, vibrava di forza vitale.


Un ruggito poderoso esplose dall'acqua, mentre l’energia spirituale si riversava in grande quantità nel suo Mare dell’Essenza. Bruciava sfrenatamente. Era ancora all'ottavo livello di Condensazione del Qi, ma aveva fatto dei significativi progressi, e il suo potere era vicino al nono livello.


Il Nucleo Demoniaco in lui ondeggiava, diffondendo un’aura Demoniaca. Iniziò ad assorbire tutto il Qi Demoniaco che Meng Hao aveva accumulato. La sua aura Demonica si fece più forte e luminosa.


Finalmente, Meng Hao aprì gli occhi.


Appariva calmo. Aveva scelto di proposito il Mare del Nord come luogo della sua caduta. Era stato un gioco d’azzardo, nella speranza che il Demone del Mare del Nord lo aiutasse.


Raddrizzò il suo corpo mentre apriva gli occhi. C’era solo acqua sotto i suoi piedi, anche se a una certa distanza riusciva a vedere il fondo del lago. Tutto doveva essere stato immerso nella tenebra, ma per via della sabbia argentea c’era una luce, seppur sottile, che illuminava i paraggi.


Meng Hao vide una barca tra le acque scure.


Era ridotta a pezzi, affondata, e giaceva sul fondo del lago. La riconobbe. Era la barca su cui era salito il giorno che aveva attraversato il lago!


La fissò in silenzio, e si inchinò rispettosamente con le mani a coppa.


Mentre si prostrava udì la risata argentina di una giovane donna che risuonava dal fondo del lago. Era impossibile capire da dove venisse. Meng Hao strinse gli occhi, guardando verso il fondo del lago.


Mentre la risata continuava a risuonare, vide delle braccia emergere dalla sabbia argentea sul fondo del lago. Erano bianche come la giada, e con quelle emergevano dei cadaveri di giovani donne, che fluttuavano in su da sotto la sabbia argentata.


I loro capelli neri ondeggiavano sui loro volti mentre si sollevavano dal profondo del lago. Avevano gli occhi chiusi, erano pallide in volto, ma belle. Meng Hao rimase a guardare con un’espressione attonita mentre si rendeva conto che tutte le donne… erano identiche fra di loro!


Nello stesso momento apparve una ragazzina, in piedi sulla barca ridotta a pezzi. Rivolse a Meng Hao un sorriso timido. Sembrava colma di innocenza infantile, ma più Meng Hao la guardava, più la sua testa iniziava a girare, e sentì un ruggito nel profondo della mente.


Si era appena accorto che i volti dei cadaveri assomigliavano al volto della bimba, come se fossero tutte lei stessa una volta cresciuta!


“Fratellone, vuoi restare con me per sempre?” chiese la ragazzina con una lieve risata. La sua voce suonava giovane, e mentre parlava, i corpi attorno a lei smisero di muoversi, e nonostante avessero gli occhi chiusi, Meng Hao si sentì lo stesso osservato.


La testa gli girava, e il rumore del ruggito sembrava consumare i suoi pensieri. Ogni cosa di fronte a lui parve farsi sfocata, e cadere a pezzi.


Aprì di scatto gli occhi. Stava ancora fluttuando nelle acque del lago, a poca distanza dal fondo, più lontano da dove si trovava prima. Era stato tutto un sogno? Non c’era nessuna barca, nessun corpo, nessuna ragazzina.


Sussultò. Si rese conto un attimo dopo che il suo corpo era stato curato. Annuì in silenzio verso il fondo distante del lago, anche se non vedeva nulla laggiù.


Sapeva che ciò che aveva visto non era stata un’illusione. Era reale!


Alzò le mani e si inchinò profondamente con le mani a coppa.


“Meng Hao ricorderà sempre l’immensa bontà che voi due gli avete rivolto. Mi pare di comprendere che voi desideriate diventare il mare, ed è questo che per voi è più importante. Io, Meng, della nuova generazione, prometto che un giorno, quando la mia base di Coltivazione si eleverà nei cieli, vi aiuterò. Se c’è un altro modo con cui posso aiutarvi, per favore, ditemelo.” Meng Hao si inchinò ancora, restando in quella posizione nel tempo di dieci respiri. Tutto era immerso nel silenzio. Si raddrizzò. Guardò un’ultima volta in basso, poi si lanciò verso la superficie del lago.


Nel momento esatto in cui iniziò a muoversi, le sue due spade volanti, che erano sprofondate nelle acque, iniziarono a scuotersi. Poi si lanciarono verso di lui.


Una delle due spade era stata trovata da Ding Xin. I suoi occhi brillavano mentre si chinava per prenderla. Poi cominciò a muoversi. Strisce di Qi fuoriuscirono dalla sua superficie, e in un battito di ciglia svanì lontano.


Quando Ding Xin se ne accorse, uno sguardo di sorpresa apparve nei suoi occhi. Si lanciò all’inseguimento senza esitare.


“Il tesoro è senziente!” pensò Ding Xin. Il suo cuore batteva con forza mentre accelerava per intercettare la spada di legno.
                                


                                



