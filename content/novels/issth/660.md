---
weight: 6600
title: Capitolo 660 - L’Alcol è Piuttosto Forte
pubDate: 2025-03-17T11:17:34.955Z
tags:
    - issth
---


Le parole della donna fecero diventare l’espressione sul volto dell’uomo terribile. Ancora una volta, questi congiunse le mani verso Meng Hao.


“Compagno Daoista, la mia apprendista non capisce come funzionano le cose. Ti prego, non offenderti. La Fortezza del Mare può essere grande, ma lì viene gestito tutto in modo chiaro e alla luce del sole. Una vota lì, Compagno Daoista, capirai in modo naturale”.


La giovane si morse il labbro inferiore e non disse altro. Si limitò a fissare Meng Hao con uno sguardo implorante.


L’anziano stava iniziando a preoccuparsi. “Compagno Daoista”, proseguì, “ho risposto a tutte le tue domande senza nascondere nulla. La mia apprendista ha soltanto nostalgia di casa. Tuttavia, se noi Coltivatori vogliamo fare progressi, dobbiamo uscire dalle nostre zone di comfort. Ecco perché l’ho portata nel mondo esterno, per acquisire un po’ di esperienza”.


Meng Hao guardò la giovane donna e l’anziano, poi sospirò tra sé.


“Nel mondo della coltivazione, prevale la legge della giungla. Non posso farci nulla. Tuttavia”, disse, scuotendo la testa, “quando si tratta delle nostre azioni e delle nostre decisioni, esiste una verità non scritta; un comportamento sleale recidivo può impedire di raggiungere la Recisione dello Spirito”.


“Molte grazie per avermi aiutato a raggiungere il mio obiettivo!” disse l’uomo, allungando il braccio per afferrare la giovane.


“Anziano!!” continuò la giovane, “quando hai avuto la base di Coltivazione debole, non hai mai trovato un benefattore disposto ad aiutarti…?”. Prima che potesse finire di parlare, la mano dell’anziano la afferrò e subito lei divenne come una marionetta, in grado solo di versare lacrime cariche di disperazione e del desiderio di morire.


Quando Meng Hao udì le sue parole, all'improvviso disse: “Ho detto che potete andare?”.


Le parole erano semplici ma, non appena l’anziano le sentì, la sua mente tremò. L’Anima Nascente dentro di lui iniziò a tremare e la sua fronte si riempì di gocce di sudore. Si fermò immediatamente e lentamente si voltò, con un’espressione di incredulità e di shock sul volto mentre guardava Meng Hao.


Fu in questo momento che si rese conto che la base di Coltivazione della persona davanti a lui superava di gran lunga la sua.


La voce di Meng Hao era fredda quando disse: “Questa giovane ha un fisico unico adatto per alcune tecniche di coltivazione a due che estraggono lo Yin per rafforzare lo Yang… il tuo obiettivo non è altro che usare quel potere per superare un blocco della base di Coltivazione”. Con queste parole, sollevò la mano destra e fece volare dieci cuori di Demone di grado medio verso l’anziano.


“Di solito non mi intrometto in questioni simili”, continuò lentamente, “ma dato che ho incontrato questa giovane donna, sembra che noi due siamo legati dal destino. Grazie per aver risposto alle mie domande di prima. Prendi questi cuori di Demone e vai via”.


L’anziano fu combattuto dentro sé per un istante ma, alla fine, liberò la ragazza e raccolse i cuori. Con un sorriso amaro, congiunse le mani e si inchinò a Meng Hao, poi andò in fretta verso l’orizzonte.


La base di Coltivazione di Meng Hao andava oltre la sua comprensione e il divario tra loro era fin troppo grande. L’anziano non ebbe nemmeno il coraggio di provare rancore, ma invece si rassegnò semplicemente al suo destino.


Quando l’uomo si allontanò, sulle guance della giovane scorsero incessanti le lacrime, e lei si inchinò ancora e ancora verso Meng Hao.


“Grazie per il tuo atto di gentilezza nel salvarmi, Anziano. Sono cresciuta da sola nella Fortezza del Mare e farò il possibile per aiutarti”. La gratitudine che provava era chiaramente visibile nei suoi occhi. Era appena sfuggita a un disastro immane, e, di conseguenza, la sua voce tremava mentre parlava. Sembrava che tutto il coraggio che aveva appena dimostrato fosse svanito completamente e si fosse trasformato in debolezza.


“Come ti chiami?” chiese Meng Hao, esaminandola con lo sguardo.


“Wei Li… il mio nome è Wei Li”, rispose con voce bassa, chinando il capo per nascondere il dolore che provava a causa del suo nome [1].


Meng Hao annuì ma non chiese altro. Poi agitò la manica e prese la ragazza per volare in direzione della Fortezza del Mare delle Tre Sette, la quale era annotata sulla mappa in suo possesso.


Wei Li esitò per un istante mentre volava al fianco di Meng Hao. Guardò la nebbia che li circondava e percepì la velocità incredibile a cui si stavano muovendo, un qualcosa che non aveva mai provato prima d’ora. Con voce delicata, alla fine disse: “Anziano… tu sei… tu sei un Coltivatore ribelle?”.


“Perché me lo chiedi?” rispose Meng Hao con tono calmo.


“Nel Terzo Anello, tutti i Coltivatori all'Anima Nascente o sono Coltivatori ribelli o appartengono a Sette e Clan che forniscono loro dei tesori speciali per il volo. Questi tesori rendono possibile evitare molti problemi e possono anche permetterti di meditare e praticare la coltivazione durante il viaggio”.


Wei Li esitò ancora, preoccupata che potesse offendere Meng Hao in qualche modo con le sue parole. “Inoltre, quando si entra nella Fortezza del Mare, se si dispone di questi tesori per il volo non si viene interrogati”.


“Quindi funziona così”, disse Meng Hao. Dopo un momento di riflessione proseguì: “Bene, quando arriverò nella Fortezza del Mare immagino che dovrò proprio comprarne qualcuno”. Si rese conto che non aveva proprio alcun tipo di tesoro speciale per il volo. Considerato che era possibile praticare la coltivazione mentre si volava su un tesoro simile, iniziò a sentirsi piuttosto eccitato.


Wei Li strabuzzò gli occhi e quasi proseguì per dirgli che questi tesori per il volo erano estremamente costosi. Tuttavia, in realtà non osò aprire bocca riguardo a ciò. Poi ripensò a come avesse prodotto con noncuranza dieci cuori di Demone di grado medio, e si rese conto che molto probabilmente lui aveva una reputazione incredibile.


Dopo un lungo istante, esaminò l’abito semplice e senza ricami di Meng Hao, poi disse: “Anziano… forse dovresti cambiarti e indossare degli abiti diversi. Nella Fortezza del Mare è possibile acquistare vestiti Daoisti fatti con i Demoni del Mare. Secondo le voci, gli abiti con la qualità più elevata possono addirittura resistere ad un attacco lanciato dal livello della Recisione dello Spirito.


Se preferisci degli abiti semplici e privi di ornamenti, nella Fortezza del Mare ci sono anche questi. Tuttavia, che sia in termini di qualità dei materiali o delle abilità difensive, questi abiti sono unici nel Mare della Via Lattea. Ogni anno le persone vengono da diverse Sette e diversi Clan per farseli fare su misura”.


Meng Hao guardò i suoi abiti e annuì. Non aveva mai riposto molta attenzione al suo abbigliamento, ma dopo aver ascoltato le parole della giovane si rese conto che in effetti avevano senso.


“Mmmh, si. Quando arriveremo lì, comprerò qualche completo”.


“Anziano, c’è anche la questione delle borse da trasporto. Nel Mare della Via lattea è possibile ottenere dei tesori da trasporto con una capacità pari a centinaia di volte quella normale. Alcuni hanno addirittura altre proprietà misteriose.


Infatti, nei tesori con la qualità migliore è addirittura possibile depositare energia spirituale. In questo modo, se mai dovessi essere a corto di potere magico, avresti almeno una possibilità di aprire la tua borsa da trasporto”.


“Esistono oggetti simili?” chiese Meng Hao. Per lui sembrata tutto così nuovo e interessante. Annuì. “Ok, quando arriverò, ne comprerò qualcuno”.


“Anziano, hai qualche talismano per la trasmissione della voce con te? Nessuno? Allora devi proprio comprare qualcuno dei talismani per la trasmissione della voce disponibili nella Fortezza del Mare. In questo modo, puoi comunicare direttamente con chiunque all’esterno, non importa dove tu sia nel Mare della Via Lattea”.


“Va bene! Ne acquisterò qualcuno!”.


“Anziano, considerato il livello della tua base di Coltivazione forse non hai bisogno di anelli magici, ma io comunque ti suggerirei di acquistarne qualcuno…”.


“Ottimo. Ne acquisterò sicuramente una manciata”.


“Anziano, se hai in mente di restare nel Terzo Anello a lungo, magari potresti voler acquistare una grotta dell’Immortale in città. Certo, i prezzi variano in base alla posizione…”.


“Comprerò la migliore!”.


Mentre viaggiavano, Wei Li continuò ad analizzare Meng Hao da capo a piedi. Se si fosse trattato di qualsiasi altra situazione, Meng Hao non ci avrebbe proprio fatto caso. Tuttavia, visto quanti cuori di Demone aveva nella borsa da trasporto e il numero di Pietre dello Spirito con cui poteva scambiarli, il suo cuore si riempì di gioia.


Pervaso dalla sensazione di essere ricco e imponente, e accompagnato da una persona che descriveva tutte le cose fantastiche che poteva acquistare, il suo animo si risollevò. Agitò la manica e decise di acquistare tutto.


Diversi giorni dopo, Meng Hao scrutò da lontano la Fortezza del Mare mentre si avvicinavano. Aveva già perso il conto di quante cose gli avesse descritto Wei Li, e non ricordava nemmeno con esattezza che cosa avesse detto di voler comprare.


Ad ogni modo, Wei Li era molto professionale e aveva tirato fuori da tempo un contenitore di giada per prendere nota in modo meticoloso.


Davanti a loro, la Fortezza del Mare sembrava non avere paragoni per la grandezza. Era come un’antica bestia marina che dormiva sulla superficie del mare. Al momento era sera e la città era tutta illuminata. Un rapido sguardo lasciò Meng Hao con l’impressione che ci fossero almeno 100.000 Coltivatori all'interno.


La zona era circondata da Coltivatori di pattuglia delle tre Sette. Al centro della città era visibile anche una torre enorme, decorata con delle perle splendenti. Queste sprigionavano anche delle increspature invisibili che nessuno a parte Meng Hao poteva vedere, le quali si espandevano fino a ricoprire tutta la città.


L’intera città era circondata da un muro altissimo, una parte del quale si estendeva al di sotto della superficie dell’acqua. Il muro era completamente nero e sembrava tetro e minaccioso. Degli spuntoni dall'aspetto pericoloso circondavano la città, e su questi erano impalati i corpi essiccati dei Demoni del Mare.


Gli occhi di Meng Hao brillarono. All'interno della Fortezza del Mare poteva percepire, come minimo, centinaia di formazioni di incantesimi restrittivi. Chiaramente, se avesse cercato di entrare direttamente nella città, gli sarebbe stato impossibile.


Se fossero state attivate, queste avrebbero potuto distruggere senza difficoltà un Coltivatore alla Recisione dello Spirito.


Se questo fosse stato tutto, non sarebbe poi stato un granché. Tuttavia, Meng Hao riusciva a sentire anche un’aura nel profondo della città, la quale fece intorpidire la sua mente. Sembrava essere in parte l’aura di un Coltivatore e in parte l’aura di un oggetto magico.


Era impossibile distinguerla chiaramente, ma Meng Hao era certo che qualsiasi fosse stata la cosa che sprigionava quest’aura… superava di gran lunga il potere della Recisione dello Spirito.


Dopo aver dato uno sguardo alla città, i suoi occhi si posarono sulla torre enorme al centro della città. Proprio in quel momento, Santo Anima del Sole sedeva a gambe incrociate proprio in quella torre vestito di rosso e meditava. All'improvviso, i suoi occhi si aprirono.


Il suo sguardo uscì dalla torre fino a raggiungere Meng Hao in lontananza. Sebbene quest'ultimo avesse cambiato il suo aspetto, lo riconobbe comunque.


I due erano separati da una bella distanza, ma entrambi riuscirono a percepire che si stavano guardando a vicenda. Dopo un istante, ritirarono gli sguardi.


Al vedere che Meng Hao si era fermato a mezz'aria, Wei Li lo guardò e disse: “Anziano?”.


Dopo un istante, proseguì. “Anziano, hai un medaglione identificativo?


Se ce l’hai allora puoi entrare direttamente. Se non ce l’hai, beh, allora sarà un po’ più problematico…”.


Meng Hao aggrottò il sopracciglio. Non aveva un medaglione identificativo e, al momento, si trovavano proprio davanti all'ingresso della città. All'interno, tre uomini stavano seduti a gambe incrociate a meditare. Davanti a loro c’erano circa una decina di Coltivatori che stringevano tra le mani i medaglioni di controllo. Di tanto in tanto, si guardavano attorno con espressioni fredde.


Era già sera, ma c’era ancora una bella fila di persone all'esterno che aspettavano di entrare nella Fortezza del Mare.


Quando Meng Hao e Wei Li arrivarono, i tre anziani aprirono gli occhi contemporaneamente. In quel momento, Meng Hao riuscì a sentire le increspature che provenivano dalle formazioni di incantesimi restrittivi vicine.


Sapeva che se avesse mostrato anche il minimo astio, quelle formazioni di incantesimi si sarebbero attivate.


“Anziano”, disse Wei Li, “se non hai un medaglione identificativo, allora posso entrare per prima nella città per comprartene uno. Sfortunatamente, il prezzo sarà piuttosto elevato. Inoltre, riuscirò soltanto a comprare il tipo di medaglione identificativo più comune, che più in là causerà dei problemi. Tuttavia…”. Proprio mentre era nel bel mezzo del suo discorso, dalla città si levò all'improvviso un raggio di luce intenso.


All'intero c’era una donna bellissima che indossava un abito rosa. Era elegante e posata e, non appena comparve, i Coltivatori all'ingresso della città si piegarono facendo un profondo inchino.


“Ossequi, Signora Lin!” [2]


Allo stesso tempo, sui volti degli altri Coltivatori nella zona comparvero dell’espressioni di rispetto. Uno dopo l’altro, congiunsero le mani e si inchinarono.


“Saluti, Signora Lin!”


La donna posata e maestosa annuì e sorrise. Attraversò la folla di persone fino a raggiungere Meng Hao. Riguardo a Wei Li, lei indietreggiò agitata. L’espressione di Meng Hao era del tutto normale mentre osservava la donna che tutti chiamavano “Signora Lin” avvicinarsi. Questa si fermò davanti a lui e, mentre tutti guardavano, gli rivolse un inchino con riverenza.


Non parlò, ma sorrise e diede un medaglione dorato di controllo a Meng Hao.


“Qualcuno mi ha chiesto di darti un messaggio. L’alcol è piuttosto forte”. Sorrise e gli rivolse uno sguardo intenso, poi si voltò per andare via.


Mentre si allontanava, tutte le persone nella folla si voltarono per guardare Meng Hao. Wei Li lo fissò con lo sguardo assente e gli occhi spalancati.




NOTE:


1. Il nome di Wei Li in cinese è 唯离 Wéi lí. È una sorta di nome inventato. Wei significa “solo”. Li significa “andare via” o “partire”. Il nome sembra triste, forse ad indicare che nel suo passato è avvenuto qualche evento doloroso.


2. Quando ci si rivolge ad una donna con “Signora” come in questo caso, il cognome che si usa è quello del marito. Ad esempio, molti capitoli fa ci si è rivolti a Meng Li con “Signora Fang”.
In questo caso, indica che il cognome del marito di questa donna è Lin. Quando Santo Anima del Sole è stato presentato nel capitolo 656, abbiamo imparato che ha anche il cognome Lin. Da ciò, sembra piuttosto ovvio che la donna sia sua moglie.




Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                                


                                



