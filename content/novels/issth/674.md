---
weight: 6740
title: Capitolo 674 – La Venuta del Patriarca Wang
pubDate: 2025-03-17T11:17:34.958Z
tags:
    - issth
---


Il Santo Anima del Sole osservò con invidia mentre Meng Hao metteva via il carro da guerra. Dopo essersi trattenuto per un lungo momento, infine disse: “Quel tuo tesoro è piuttosto carino, vorresti venderlo?”


“No” rispose Meng Hao senza nessuna esitazione.


“Bene, dimenticatene!” rispose l'altro, sbuffando con freddezza. “Robaccia. Non lo prenderei neppure se me lo dessi gratis.”


“Se tu me ne dessi uno gratis, io lo prenderei” disse Meng Hao facendo l'occhiolino.


“Sparisci!” replicò il Santo con rabbia.


“Guarda, imbroglione, che i Cuori di Demone sono tutti nella mia borsa da trasporto. Dimmi di ʻsparireʼ ancora una volta e vedrai cosa succede!” Un luccichio vivace apparve nei suoi occhi, come se non vedesse l'ora di essere di nuovo da solo.


Santo Anima del Sole aprì la bocca, ma si sforzò per controllarsi e non disse nulla in risposta.


Lasciò passare un lungo momento e quando finalmente parlò di nuovo, cambiò soggetto. “D'accordo, non stiamo a perdere tempo. Cos'era quella cosa di prima?”


“Un dannato, maledetto Giglio della Resurrezione” rispose francamente Meng Hao. “Presumibilmente, risiede nel Secondo Anello.”


“Un Giglio della Resurrezione!” Gli occhi di Santo Anima del Sole balenarono e si socchiusero.


Poco dopo, i due fecero ritorno alla Fortezza del Mare, senza farsi notare. Poi, nella torre si divisero le spoglie. Sebbene Meng Hao truffasse frequentemente la gente, quando dava la sua parola, non tornava mai sui suoi passi; perciò non cercò di imbrogliarlo e, sebbene fosse lui il responsabile della raccolta dei Cuori, non ne tenne neppure uno per sé.


In base al loro accordo precedente, Meng Hao tenne il dieci percento dei Cuori di Demone e il resto lo vendette al Santo Anima del Sole con uno sconto del cinquanta percento. Una vasta quantità di Pietre dello Spirito si riversò nella sua borsa da trasporto e, di nuovo, fu colpito nel realizzare che il Santo era schifosamente ricco!


Quando lasciò la torre con le sue Pietre, adottò di nuovo il portamento dell'Amministratore Zhou. Fece ritorno alla sua residenza, poi digrignò i denti per un lungo momento; considerò quanto fosse incredibile la punta della Spada del Tempo e, infine, tirò fuori lo specchio di rame per farne un duplicato.


Questa volta ne creò cinque in un sol colpo. In tutto, ora possedeva dieci punte, il che significava che poteva utilizzare la prima forma della Formazione della Spada di Loto!


Ora che era completa, il suo potere aumentava esponenzialmente. Meng Hao fece volare avanti e indietro la formazione con un'espressione esaltata.


Poi recuperò le sue Spade di Legno del Tempo e cominciò a permearle con dell'altro potere.


Alcuni giorni più tardi, lui e il Santo se l'erano di nuovo svignata in una zona distante del Terzo Anello e stavano usando lo stesso metodo di prima per massacrare i Demoni del Mare. Questa volta lavorarono ancora meglio assieme; il Santo Anima del Sole diventava sempre più eccitato all'idea di uccidere e Meng Hao sedeva in meditazione con gli occhi chiusi, rimanendo di guardia contro l'Immortale dell'Alba.


Passò un mese e durante questo tempo i due si scatenarono per il Terzo Anello. Gli altri Coltivatori rimasero scioccati dallo scoprire che improvvisamente non c'erano virtualmente più Demoni del Mare in giro.


Per di più, il Terzo Anello era così spesso carico di onde enormi che gli rendeva impossibile andare in giro.


Ovviamente, i risultati ottenuti da Meng Hao e da Li Tao, il Santo Anima del Sole, erano incredibili. In più, la base di Coltivazione di Meng Hao si era ridotta da tre a due porzioni.


Il giorno in cui avrebbe potuto eseguire la sua Recisione dello Spirito era ormai dietro l'angolo.


Ora, inoltre, le cento Spade di Legno del Tempo della sua Formazione erano cariche di dieci cicli di sessant'anni. Quando veniva scatenata, la formazione aveva un potere incredibile. Però, la sua mossa mortale più efficace era costituita ovviamente le dieci punte di Spada del Tempo.


Anche da sole, erano sufficienti a sconvolgere il Santo Anima del Sole. Però, se combinate con la Formazione di Spade del Tempo ed usate come nucleo dei loti, il Qi della Spada riempiva l'area attorno alla Fortezza per un migliaio di metri.


Meng Hao aveva comprato dal Santo anche un gran numero di oggetti magici auto-detonanti; questi oggetti ora erano ammucchiati a formare una montagna dentro la sua borsa da trasporto.


Ora era armato fino ai denti e la sua forza complessiva era molto superiore che in precedenza.


Non incontrarono più l'Immortale dell'Alba, sebbene la sua vigilanza non si attenuasse mai.


Al momento, Meng Hao sedeva a gambe incrociate all'interno della formazione magica. Innumerevoli Demoni del Mare riempivano l'area attorno a loro e il Santo Anima del Sole era impegnato nel massacro. “Ma quanti Demoni del Mare ci sono nel Terzo Anello?” chiese Meng Hao. “Ne abbiamo uccisi così tanti, eppure ogni volta ce ne sono a tonnellate.”


Il Santo uccise otto Demoni con un fendente della sua spada e poi si voltò a guardarlo. “Sono infiniti. In realtà, una volta esisteva una leggenda nelle tre Sette che parlava dell'esistenza di tre Portali Stellari al di sotto del Mare della Via Lattea!”


“Presumibilmente, i Portali Stellari sono connessi al Nono Mare; da lì provengono la maggior parte dei Demoni del Mare. Ovviamente, i Portali hanno delle limitazioni che prevengono l'ingresso di qualsiasi Demone incredibilmente forte.”


Un mese prima non gli avrebbe mai parlato dei Portali Stellari. Però, avevano lavorato assieme per un mese intero e, nonostante i loro battibecchi giornalieri, il loro legame di amicizia era in realtà divenuto più forte.


“Tre Portali Stellari?” Chiese Meng Hao, fissandolo scioccato.


“Uno nel Terzo Anello, un altro nel Secondo e il terzo nell'Anello Interno!” rispose Santo Anima del Sole.


Meng Hao rimase seduto pensosamente per un momento ed era sul punto di fare qualche altra domanda quando, all'improvviso, percepì un'aura fredda e malvagia. Senza esitazione si alzò in piedi e cominciò ad avanzare, tirando fuori nello stesso momento il carro da guerra.


Quando il Santo lo vide, il suo volto ebbe un guizzo e si diresse all'istante verso Meng Hao, che lo afferrò e lo trascinò nel carro.


Stava per far volare via il carro, ma poi i suoi occhi balenarono. Aveva appena notato che, questa volta, la reazione del Giglio della Resurrezione dentro di lui era stranamente diversa.


Non sembrava attivo ed eccitato come in precedenza. Invece, stava tremando, come se fosse terrorizzato. Sembrava quasi fosse incappato in qualcosa che considerava mortale; cominciò perfino a ritrarre la sua aura, non lasciandone fuoriuscire neppure un filo.


Meng Hao produsse un leggero ʻeh?ʼ e poi mise in moto il carro da guerra. Fu in quell'attimo che, all'improvviso, udì un'antica voce nel suo orecchio.


“Il giorno in cui il Giglio della Resurrezione è sbocciato in sette colori, il fiore sboccia, Ascensione Immortale, mille anni...”.


“L'Ascensione Immortale è fallita e il Giglio dell'Ossobianco è apparso...”.


Quando sentì la voce, la mente di Meng Hao tremò. Il Giglio dentro di lui tremò con ancora più violenza. Allo stesso tempo, il carro da guerra sfrecciò fuori dal mare e poi accelerò attraverso l'aria.


“Io sono stato incapace di recidere il Giglio della Resurrezione” continuò la voce, “così ho potuto solo recidere me stesso... Da quel momento in poi, il Giglio della Resurrezione non fu più, e il Giglio dell'Ossobianco sbocciò da sponda a sponda...”.


Meng Hao prese un profondo respiro e poi abbassò lo sguardo sul mare sotto di lui. Dopodiché il carro squarciò l'aria , svanendo in lontananza.


Quando riapparve all'esterno della Fortezza del Mare, il volto del Santo Anima del Sole era inguardabile. Era stato in carica della città per molti anni e oltre a ciò, le tre Sette si dichiaravano i Signori del Mare della Via Lattea. Tuttavia, negli ultimi giorni era giunto alla conclusione che c'erano segreti in agguato nelle profondità delle acque di cui neppure lui era a conoscenza.


Udì anche lui la voce che Meng Hao aveva appena sentito. Per di più, ogni volta che lui e Meng Hao tornavano dai loro viaggi, andava a consultare gli antichi resoconti. Lentamente era arrivato a comprendere il Giglio della Resurrezione.


Meng Hao e il Santo rimasero in silenzio mentre facevano ritorno alla torre, dove si sedettero a gambe conserte sui due lati di un tavolo.


Dopo un attimo di silenzio, il Santo guardò Meng Hao. “Molto probabilmente, quel Giglio della Resurrezione si trova qui da molti anni, ma non era mai apparso. Perché avrebbe dovuto emergere improvvisamente dopo che sei spuntato tu?”


“Perché ho un Giglio della Resurrezione dentro di me” rispose Meng Hao senza scomporsi. Lanciò una borsa da trasporto colma di Cuori di Demone verso il Santo Anima del Sole.


Le sue pupille si contrassero. La risposta di Meng Hao alla sua domanda era una conclusione su cui aveva già speculato.


Passò un lungo momento, dopo il quale il Santo prese i Cuori e si procurò le Pietre dello Spirito da dare a Meng Hao.


Era sul punto di dire altro, quando un contenitore di giada iniziò a brillare nella sua borsa. Lo tirò fuori immediatamente e lo fissò, accigliandosi. Poi spostò lo sguardo su Meng Hao.


“Il Santo Immortale del Volo, Santo Divinità del Mare, i settantamila discepoli... persino il Decimo Patriarca del Clan Wang, sono tutti emersi dalla Divisione di Burrasca e stanno venendo qua!”


Pochi momenti prima, innumerevoli navi avevano iniziato a emergere dalla Divisione che separava il Terzo e il Quarto Anello. Seduti a gambe conserte sulle navi vi erano nugoli di Coltivatori e l'aria era gravida di suoni fragorosi.


Erano ammassati densamente e, da lontano, il loro numero sembrava quasi infinito.


A mezz'aria volavano due uomini di mezza età. Uno indossava una tunica blu e l'altro una bianca. Le loro aure erano sfavillanti e le loro basi di Coltivazione erano così scioccanti da riempire il cielo con una miriade di colori. Al loro fianco volava un uomo anziano.


Quest'ultimo non era altri che il Decimo Patriarca del Clan Wang.


Non appena emersero, contattarono il Santo Anima del Sole e iniziarono ad accelerare verso la Fortezza del Mare. Dietro di loro, settantamila discepoli li accompagnarono, oscurando il cielo.


Nella Fortezza, l'espressione di Meng Hao era quella di sempre mentre ascoltava il Santo. Tuttavia, nel profondo dei suoi occhi comparve una luce brillante e lui si alzò.


Il Santo mormorò tra sé per un attimo poi agitò la mano destra, facendo volare fuori un contenitore di giada, che Meng Hao afferrò.


“Farò del mio meglio per aiutarti” disse Santo Anima del Sole. “Questa giada descrive un'area controllata dalla Compagnia dell'Anima del Sole. Puoi nasconderti temporaneamente lì senza problemi. Dopo che saranno usciti tutti per cominciare le tue ricerche, farò in modo che qualcuno ti faccia uscire dal Terzo Anello.”


“Ciò gli renderà più difficile rintracciarti.”


Meng Hao guardò il contenitore, poi si voltò per andarsene senza dire altro. Il Santo osservò la sua figura ritirarsi con un'espressione complicata sul volto.


Proprio quando stava per mettere un piede fuori dalla torre, Meng Hao si fermò.


Aveva improvvisamente pensato a una domanda che contemplava da più di un mese. “C'è una cosa che mi domando da un po'. È solo la Compagnia dell'Anima del Sole a possedere una sconvolgente quantità di Pietre dello Spirito, o sono tutte e tre le Sette?”


Il Santo fece un debole sorriso.


“Sei conscio di cosa esiste nella Divisione di Burrasca? Una cava. Al suo interno ci sono tre straordinarie vene di Pietre dello Spirito. La Compagnia... non si cura minimamente delle Pietre!”


“Questo spiega molte cose” disse Meng Hao. “Ma, ti sarebbe possibile dirmi perché comprate così tanti Cuori di Demone? A cosa servono?”


Questa volta il Santo esitò per un lungo momento. Non doveva rispondere per forza alla domanda, ma dopo aver osservato Meng Hao per un lungo momento, infine disse: “I Cuori hanno una funzione molto più importante. In realtà, sarebbe molto meglio per te non vendere i Cuori che ti rimangono nella borsa. Per quanto riguarda a cosa servano esattamente, anche la mia comprensione è incompleta. Tuttavia ti posso dire che il settanta percento dei Cuori di Demone raccolti dalle tre Sette... finisce per essere spedito fuori dalle terre del Paradiso Meridionale. Usiamo un metodo speciale per consegnarli a una Setta tra le stelle che li raduna con cura speciale.”


“Il prezzo a cui li compriamo, in verità, è molto inferiore a quello a cui li vendiamo.”


Meng Hao annuì, poi il suo corpo balenò quando lasciò la torre. Prima di partire, trovò Wei Li e le dette una grossa somma di Pietre dello Spirito. Poi tirò fuori il carro da guerra e scomparve all'orizzonte.


Non molto tempo dopo la sua partenza, arrivò il Decimo Patriarca, assieme al Santo Immortale del Volo e al Santo Divinità del Mare. Si muovevano con incredibile velocità; un attimo prima erano lontani, quello dopo erano alla Fortezza del Mare.


Il Santo Anima del Sole camminò fuori dalla torre con un'espressione gelida. Ora, mentre osservava i tre Coltivatori in avvicinamento, appariva esattamente come la prima volta che aveva incontrato Meng Hao.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter        


                                



