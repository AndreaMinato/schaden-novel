---
weight: 68
title: Capitolo 68 - La Città della Via Lattea
pubDate: 2025-03-17T11:17:34.767Z
tags:
    - issth
---


Dopo la battaglia nel Mare del Nord, e la sua rinascita nelle profondità del lago, l’aura di morte si era completamente dissipata. Nemmeno una striscia prese forma mentre avanzava nel vento e nella neve.


Il fatto che l’aura nera, che per più di un mese l’aveva circondato, fosse finalmente svanita, rendeva il passo di Meng Hao più rilassato mentre avanzava attraverso la nevicata.


La neve cadeva sempre più pesante. Pareva l’ultima nevicata dell’anno, e la più grossa. I fiocchi di neve parevano spingere in avanti la stagione seguente, cadendo dal cielo il più velocemente possibile.


La neve lo ricoprì finché non raggiunse la caverna nel Monte Daqing che aveva scoperto anni prima. Sedette a gambe incrociate, guardando il mondo coperto dalla neve e ascoltando il pianto del vento.


Fu notte.


La neve copriva completamente il cielo notturno, rendendo impossibile vedere le stelle. L’unica cosa visibile era un’infinita sequenza di lenzuoli di neve, che coprivano tutto il paesaggio.


Un piccolo falò bruciava davanti a Meng Hao, illuminando i paraggi con una luce traballante. Il suo viso era illuminato mentre rifletteva.


Erano passati quasi quattro anni da quando si era unito alla Setta dell’Affidabilità. Aveva iniziato come un ragazzo ed era cresciuto fino a diventare un giovane uomo; aveva vent'anni, ora.


Meng Hao restò a sedere a lungo, guardando le proprie mani. Erano pulite, nemmeno un granello di terra le insozzava. Ma Meng Hao sapeva senza dubbio che erano coperte di sangue.


Aveva ucciso molte volte, durante quei quattro anni. I primi tempi gli causava un grande tormento. Ora, non poteva dire di essere indifferente alla cosa, ma per lo meno sembrava averla accettata. Si era adattato. Una forza invisibile, proveniente dai cieli e dalla terra, aveva cambiato il suo spirito, la sua sorte e il suo futuro.


“Cosa ne sarà di me, alla fine di tutto questo…” Meng Hao guardò la neve fuori dalla caverna, ma non conteneva alcuna risposta.


Il tempo passò lentamente, e presto giunse l’alba. Tutto era immerso nella tenebra. Non si udiva che il gemito del vento, e non si sentiva che il gelo della neve. Il falò di fronte a Meng Hao si spense lentamente, e la caverna venne avvolta dall'oscurità.


Meng Hao restò a sedere, al buio, e un forte senso di solitudine colmò il suo cuore. Si fece sempre più forte, lentamente, finché non sentì come se potesse consumarlo.


“Padre, madre, dove siete…” la sua voce era delicata. Sentiva molto la mancanza dei suoi genitori.


“Ciccio, cosa starai facendo adesso?” Meng Hao sospirò, mentre un’immagine di Ciccio che si limava i denti appariva nella sua mente.


“Sorella Anziana Xu, Fratello Anziano Chen, voi siete nel Dominio Meridionale ora… è meraviglioso…” Guardò verso la scura notte fuori dalla caverna; gli pareva quasi di vedere il Dominio Meridionale. Un’espressione assente apparve sul suo viso.


“Leggere centinaia di libri è come viaggiare per diecimila strade… Un giorno andrò via dallo Stato di Zhao e raggiungerò il Dominio Meridionale.” Uno sguardo determinato apparve nei suoi occhi. Lo Stato di Zhao era al confine del Dominio Meridionale. Il centro dello Stato era molto, molto lontano.


Ricordava la mappa che aveva visto, dei territori del Paradiso Meridionale. C’era una terra selvaggia e vastissima fra lo Stato di Zhao e il centro del Dominio Meridionale, assieme a molti altri stati.


Considerando il livello della sua base di Coltivazione, se avesse provato a viaggiare volando, ci avrebbe impiegato un tempo lunghissimo.


“Se solo potessi raggiungere la Stabilità della Consistenza!” Un fuoco pareva bruciare nei suoi occhi, colmo di un immenso desiderio. Desiderio di poter volare, e una sete per la Stabilità della Consistenza.


“Raggiungere la Stabilità della Consistenza significa essere un vero Coltivatore. Allora potrei vivere per centocinquanta anni.” L’idea di una vita così estesa era una realtà distante per Meng Hao. Di solito era solo con l’arrivo dell’anzianità che la gente desiderava una vita più lunga. A Meng Hao non importava tantissimo; voleva solo continuare a vivere e stare lontano dai pericoli.


Se non si voleva vivere una vita ordinaria, era necessario accettare i limiti della propria base di Coltivazione e del talento latente, e continuare a lottare.


Meng Hao prese un profondo respiro e guardò lontano mentre l’alba sorgeva sul mondo. Estrasse la borsa da trasporto di Ding Xin e vi guardò dentro. I suoi occhi si illuminarono.


“Era davvero il discepolo di una grande Setta. Non aveva raggiunto la Stabilità della Consistenza, ma era schifosamente ricco.” C’erano settemila, ottomila Pietre dello Spirito all'interno, assieme all'arco di legno nero.


Quando estrasse l’arco, il suo corpo fu preso da una vampata di freddo. Poi tirò la corda, e gli parve che tutta l’energia spirituale dei cieli e della terra fosse chiamata al suo interno.


Nella borsa da trasporto c’erano centinaia di frecce nere, ciascuna incisa con strani simboli. Le raccolse. Assieme alle Pietre e ai tesori, c’erano alcuni elisir, placche con messaggi assortiti, e altri vari oggetti.


Molte delle bottiglie degli elisir erano vuote. Ma una piccola bottiglia attirò l’attenzione di Meng Hao. Era sigillata, ma quando udì il rumore dell’elisir che si muoveva al suo interno il cuore perse un battito. Ruppe il sigillo, e un forte odore fragrante lo colpì in faccia. L’intera caverna era colma di aroma medicinale.


Sembrava più forte persino di quello di un Elisir dello Spirito Celeste, più forte del più potente Elisir di Meng Hao, l’Elisir Rivitalizzante dell’Altopiano. Non c’era nemmeno modo di paragonarli. Sarebbe stato come paragonare una lucciola alla luna piena. L’una era un piccolo virgulto, l’altra un albero colossale.


“Questo è…” Gli occhi di Meng Hao brillavano, e prese a respirare sempre più in fretta. Rovesciò la bottiglia, facendo cadere l’elisir nel proprio palmo. Era grande come l’unghia del suo pollice, color ambra. Emanava una potente fragranza e un’energia spirituale che pareva illimitata. Bastava uno sguardo a capire che non era un oggetto ordinario.


La guardò per un momento, poi picchiettò la propria borsa, estraendo l’antico contenitore di giada con i nomi di tutti gli Elisir che aveva comprato al Padiglione dei Cento Tesori. C’erano più crepe di prima sulla sua superficie, ma a Meng Hao non importava. Premette il contenitore di giada sulla sua fronte e versò in esso la sua energia spirituale.


Un attimo dopo il contenitore di giada esplose in pezzi, andando in cenere. Meng Hao aprì gli occhi. Brillavano di eccitazione.


“Un Elisir della Stabilità della Consistenza! È un Elisir della Stabilità della Consistenza! È difficile anche determinare quanto valga” Palpitando di eccitazione strinse l’elisir al petto. Il suo cuore batté sempre più forte, e ci volle del tempo prima di riuscire a calmarsi.


Quell'Elisir era una delle ragioni per cui Ding Xin credeva di non poter morire. Era stato fatto dal suo maestro in persona e donato a lui. Era di nono livello di Condensazione del Qi, e se fosse stato fortunato nei suoi viaggi, forse avrebbe raggiunto la Stabilità della Consistenza. Ma l’aveva conservato in segreto, cosicché avesse potuto essergli utile quando sarebbe giunto un momento critico.


Anche in una delle grandi Sette, un Elisir della Stabilità della Consistenza non era oggetto comune. Ancora più rara era la loro distribuzione tra i discepoli. Le qualità necessarie per ottenerne una erano molto specifiche. Anche se fosse stata disponibile una quantità di Elisir maggiore della norma, la scorta non avrebbe mai raggiunto le richieste. A molte persone non bastava un solo Elisir per stabilizzare la propria Consistenza. Ne servivano due, a volte tre. Molte persone non avevano che talenti ordinari, ma con il sostegno degli Anziani della Setta sarebbero riuscite a stabilizzarsi con cinque elisir.


Erano davvero preziosi. Complice anche il fatto che due delle piante medicinali necessarie per formare quell'elisir crescevano solo nelle Tre Zone Pericolose nel Dominio Meridionale.


Ding Xin aveva avuto un maestro eccezionale, che gli aveva dato una posizione speciale nella Setta del Fato Viola. Quando aveva raggiunto il nono livello di Condensazione del Qi, il suo maestro gli aveva donato l’Elisir della Stabilità della Consistenza. Se non fosse giunto al livello successivo, quando fosse tornato alla Setta, non avrebbe esitato a dargliene un’altra.


Meng Hao aprì la mano, guardando meglio l’Elisir della Stabilità della Consistenza. Fu allora che notò quello strano simbolo sulla sua superficie.


Era l’immagine di un volto demoniaco. Era solenne, privo di espressione, e pareva guardarlo in faccia. Il cuore di Meng Hao prese a battere fortissimo. Guardandolo di nuovo si rese conto che non aveva alcuna proprietà mistica. Era solo un’incisione, quasi un logo.


Meng Hao esitò per un po’, poi serrò i denti e mise via l’elisir. All'esterno della grotta, la nevicata si stava facendo più lieve, e il sole nascente si stava alzando. Salì sul prezioso ventaglio e s’involò nell'aria gelida.


“Se voglio superare il nono livello mi serviranno altre Pietre dello Spirito. Quelle che ho ora… non mi basteranno mai. Dovrò vendere alcune delle cose che ho per ottenerne altre.” Colpì la propria borsa, gli occhi che luccicavano, e produsse un contenitore di giada che spinse contro la propria fronte.


Il contenitore di giada proveniva dalla Setta del Vento Gelido: era una mappa che indicava molte delle Città dei Coltivatori nello Stato di Zhao. Meng Hao vide la Città della Raffinatezza Orientale, ma non aveva alcuna intenzione di tornare laggiù. Doveva andare in un posto più lontano, fuori dal controllo delle tre grandi Sette, dove i Coltivatori fossero più eterogenei.


“Città della Via Lattea,” mormorò Meng Hao tra sé e sé. Presa la decisione, alzò la testa, gli occhi che brillavano, e si alzò in volo rapido come il vento.


Nella direzione del Mare della Via Lattea c’era un’area circondata da incantesimi protettivi, che i mortali non potevano nemmeno vedere, nella quale si trovava una città.


Aveva le mura nere, guardate a vista da Coltivatori con il viso freddo, abbigliati con tuniche scure. Guardavano la gente che entrava e usciva dalla città.


La Città della Via Lattea non aveva più di trecento anni. A quei tempi era spuntato un eccentrico con una base di Coltivazione nella fase della Formazione del Nucleo. Il suo potere magico e i suoi oggetti avevano sorpreso tutti. Aveva fondato quella città prima di ritirarsi in meditazione lontano da tutto e tutti. Trecento anni dopo nessuno sapeva se fosse vivo o morto. Non importava. Poteva aver esteso la propria longevità, o iniziato a formare la sua Anima Nascente.


In quel momento, la città era controllata dai suoi discendenti. Per quanto riguardava, invece, la sorte di Patriarca Via Lattea, non aveva mai avuto cattivi rapporti con le tre grandi sette dello Stato di Zhao. Quello, oltre alle regole minimali della città, l’aveva trasformata nel luogo vivace e affollato che era, colmo di gente di ogni tipo.


Un giorno, era apparsa una persona fuori dalla Città della Via Lattea. Indossava una tunica nera, il volto coperto da un largo cappello di bambù. Era impossibile distinguere i suoi tratti, anche se il suo corpo appariva tarchiato.


Era strano, ma non attirava l’attenzione in Città. Dopotutto, quel luogo era già pieno di gente stramba e di ogni sorta. In tanti non volevano che gli altri sapessero la loro identità e i loro obbiettivi.


Quella persona era Meng Hao.


Aveva deciso di vendere alcuni dei suoi oggetti magici ed elisir medicinali. Si era travestito ed era giunto in quel luogo. Avanzò attraverso i cancelli, guardandosi intorno. I suoi occhi si sbarrarono. Abbassò immediatamente la testa ed entrò in un negozio con fare noncurante.
                                


                                



