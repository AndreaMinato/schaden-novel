---
weight: 70
title: Capitolo 7 - Mi Servono le Pietre Dello Spirito!
pubDate: 2025-03-17T11:17:34.745Z
tags:
    - issth
---


Mentre camminava, diventava a ogni passo più eccitato. Stava calcando una strada di sangue e interiora…


Il sangue e le interiora di animali selvaggi, il cui posteriore era esploso violentemente.


“Bang!” Un altro animale peloso davanti a lui ululò in modo penetrante quando un attacco invisibile colpi il suo posteriore, tre volte, finché non esplose in una nebbia di sangue che si diffuse nell'aria.


“Boom!” Un condor gigante, prima ancora di toccare il suolo, urlò miseramente, come se stesse vivendo un incubo. Quindi, il suo sedere esplose.


“Bang, boom.” Questa volta era una feroce tigre dalle dimensioni di un uomo adulto che stava per avventarsi su Meng Hao. A mezz'aria, emise un terrificante ruggito che si trasformò presto in un orribile strillo, dopo di che il suo posteriore esplose, disseminando sangue e interiora ovunque. Forse perché aveva talmente tanto pelo, esplose per ben cinque volte di fila.


“Che tesoro. Che tesoro incredibile.” Prima ancora che se ne accorgesse, era calato il crepuscolo, e Meng Hao non poteva essere più eccitato. Guardò lo specchio di rame. Durante il giorno, aveva fatto esplodere il sedere di oltre cento animali.


Fortunatamente, si trovava nelle vaste montagne selvagge, altrimenti l’odore del sangue e delle interiora sarebbe stato intollerabile.


“Nonostante tutto, lo specchio non è infallibile. Quando l’ho provato prima sul pitone, e poi su quel pesce, non ha funzionato. Sembra che non funzioni sugli animali con le squame. Ma resta comunque incredibile.” Lo aveva testato in moltissimi modi e aveva scoperto che non funzionava se era riposto nella borsa da trasporto. Funzionava solo se tenuto in mano. Aveva anche una strana ed eccitante sensazione mentre lo impugnava per far esplodere il posteriore degli animali selvatici. Sembrava anche che la corrosione iniziasse a dissiparsi, come se fosse rimasta nascosta per anni e potesse finalmente sgranchirsi.


Quando calò il crepuscolo, Meng Hao si ritrovò da qualche parte nelle montagne selvagge. Il vento notturno spirò, e inspirò profondamente. Si stava preparando per ritornare nella Grotta dell’Immortale. Dopotutto, quelle montagne erano piene di animali selvaggi. Meng Hao aveva sentito che tra quelle montagne vivevano anche bestie demoniache che praticavano la coltivazione. Nonostante la sua eccitazione, sapeva che poteva essere molto pericoloso.


Era arrivato in questo luogo in cerca di animali selvaggi, e il viaggio di andata era stato piuttosto lento. Ma durante il ritorno poteva andare molto più veloce. Meng Hao allungò il passo attraversando le montagne alberate e, nel giro di poco, una luna brillante sorse alta nel cielo. Presto, vide che solo tre montagne lo separavano dalla Grotta dell’Immortale. Improvvisamente, sentì sulla faccia un vento caldo, accompagnato da un tanfo acre. Si fermò, il cuore che martellava, quindi indietreggiò di pochi passi.


Roar!


Non appena indietreggiò, l’aria davanti a lui tremò con un possente ruggito,  e ancora una volta si diffuse un vento caldo e acre. Di fronte a lui c’era una creatura dalle sembianze di una scimmia e delle dimensioni di un uomo. I suoi occhi rossi emanavano crudeltà e l’intero corpo era ricoperto da una pelliccia spessa e lussureggiante.


La bestia feroce rivolse a Meng Hao uno sguardo sanguinario. L’espressione di Meng Hao cambiò quando guardò indietro verso la creatura. La sua mente vacillò come se fosse sull'orlo di essere spazzata via dallo sguardo della creatura. Poteva percepire il livello di Coltivazione che oscillava.


“Secondo livello di Condensazione del Qi!” Meng Hao fece un altro passo indietro, la sua espressione terrificata. Non era una bestia selvaggia, ma una bestia demoniaca. Doveva essere stata attirata dal fetore di sangue causato dal massacro degli animali.


Non c’era tempo per pensare. La bestia demoniaca dalla folta pelliccia e dalle sembianze di una scimmia balzò in aria, e improvvisamente l’intero corpo fu ricoperto di fiamme, fiamme che non intaccavano la sua pelliccia. Quindi si avventò su Meng Hao.


In quel momento critico, l’espressione di Meng Hao cambiò. Non era sicuro che lo specchio di rame potesse avere qualche effetto contro la bestia demoniaca, ma non c’era tempo per queste considerazioni. Mentre la bestia balzava in aria, Meng Hao si abbassò di lato, estrasse lo specchio e lo puntò verso la bestia demoniaca.


Un urlo miserabile riempì l’aria. A mezz'aria, un geyser di sangue uscì dal posteriore della bestia demoniaca. La sua faccia distorta dall'orrore, i suoi occhi ormai privi di crudeltà erano invece pieni di confusione. Sembrava che in tutta la sua vita, non avesse mai provato qualcosa di così doloroso… Ciononostante, non indietreggiò. Dopo qualche istante, ancora più sangue spruzzò fuori.


La confusione nel suo sguardo si trasformò in assoluto stupore. Fissò con orrore lo specchio tenuto ben saldo in mano dal giovane che gli stava davanti. Si voltò, coprendosi il sedere con gli artigli. Le fiamme si estinsero e provò a fuggire, ma prima che potesse percorrere pochi metri, il suo posteriore esplose nuovamente cinque volte in rapida successione. Le urla riecheggiarono mentre percorreva altri trenta metri. Meng Hao sentì lo specchio di rame tremare come fosse vivo. Risuonò un potente botto, diretto verso il posteriore della bestia demoniaca.


Un urlo incomprensibile risuonò tra le montagne selvagge quando metà del corpo della bestia demoniaca esplose. Una nuvola di sangue e interiora schizzò in aria, poi cominciò a cadere lentamente verso il terreno. L’incredulità riempì la sua faccia mentre annaspava in cerca di aria, poi morì.


Accadde tutto troppo in fretta. Per tutto il tempo, Meng Hao era rimasto immobile. Infine, prese un grosso respiro e ansimando guardò verso lo specchio.


“Neanche le bestie demoniache possono evitare di soccombere a questo potere. Lo specchio…” Nell'eccitazione del momento, Meng Hao si sentì ancora più in soggezione. Ripose lo specchio, quindi guardò il corpo della bestia demoniaca con il cuore che batteva a mille.


“Il Manuale di Condensazione del Qi ha un’introduzione alle bestie demoniache. Parla di un Nucleo Demoniaco che risiede nei loro corpi e che contiene energia spirituale. Dovrei essere in grado di assimilarla.” Si avvicinò velocemente al corpo. Con sufficiente sicurezza, trovò un Nucleo Demoniaco delle dimensioni di un’unghia ancora intatto nell'addome della creatura. Emetteva un profumo delicato e fragrante che gli trasmise una piacevole sensazione.


Dopo aver recuperato il Nucleo Demoniaco, Meng Hao si rimise in cammino. Sfortunatamente, le creature demoniache non erano molto comuni in queste zone. Non ne avvistò nessuna sulla via del ritorno verso la Grotta dell’Immortale. Era abbastanza deluso.


Quando arrivò, era già calata la notte. Si mise seduto a gambe incrociate e guardò con occhi scintillanti il Nucleo Demoniaco e lo specchio.


“Potrei mangiare il Nucleo Demoniaco, ma ho ancora l’Elisir per la Condensazione dello Spirito che mi ha dato la Setta. Mangerò prima quello, poi toccherà al Nucleo Demoniaco.”. Avendo deciso, Meng Hao ripose a fianco a sé il Nucleo Demoniaco, lo specchio di rame e la Pietra dello Spirito. Avere la Pietra dello Spirito al suo fianco, gli avrebbe permesso di assorbire un po’ più energia spirituale.


Quindi, tirò fuori l’Elisir per la Condensazione dello Spirito e lo ingoiò. Appena entrato nel suo corpo, filamenti di energia spirituale iniziarono a diffondersi. Meng Hao circolò la sua base di Coltivazione, assorbendo velocemente il potere dell’elisir medicinale.


Quando riaprì gli occhi un’ora più tardi, questi stavano risplendendo. Assumere questo elisir era molto più veloce che praticare la coltivazione, pensò tra sé e sé.
Sfortunatamente, l’Elisir per la Condensazione dello Spirito non conteneva abbastanza energia. Purtroppo non poteva fare niente a riguardo. Spostò lo sguardo di lato, prese il Nucleo Demoniaco e se lo mise in bocca.


Non appena ingerito, un’energia spirituale molto più forte rispetto all'Elisir per la Condensazione dello Spirito si diffuse nel suo corpo. Era quasi troppa da assorbire. Circolò velocemente la sua base di Coltivazione per raffinare l’energia spirituale. Il suo corpo cominciò a tremare, quindi dei filamenti di sudiciume cominciarono a fuoriuscire da tutti i pori. Otto o dieci ore più tardi gli fischiavano le orecchie e sentiva il corpo molto leggero. Ormai non c’erano più filamenti di energia spirituale dentro di lui. Tutti i filamenti si erano fusi in un flusso unico.


“L’energia Spirituale come un flusso, il corpo espelle la sporcizia mortale. Questo… non sarà il secondo livello di Condensazione del Qi?” Meng Hao aprì gli occhi. Risplendevano con un’espressione indescrivibile. Guardò il suo corpo, quindi utilizzò i suoi sensi per esaminare a lungo l’interno del suo corpo. Senza dubbio, era entrato nel secondo livello di Condensazione del Qi.


“I Nuclei Demoniaci sono veramente incredibili.” Gli occhi di Meng Hao scintillarono. Si alzò e iniziò a camminare nella Grotta dell’Immortale, godendosi la sensazione del flusso di energia spirituale che circolava nel suo corpo. Era incredibilmente contento.


“Adesso sono un Immortale al secondo livello di Condensazione del Qi!


È un peccato che I Nuclei Demoniaci siano così rari. Altrimenti, riuscirei a praticare la Coltivazione molto più velocemente. Ed è tutto merito del mio prezioso specchio.” Meng Hao guardò lo specchio. Quando lo fece, il suo corpo tremò improvvisamente e, inconsciamente, si strofinò gli occhi. Guardò da ancora più vicino, mentre un’espressione incredula gli pervadeva il volto.


Lo specchio di rame era dove l’aveva lasciato. Ma sopra di esso non c’era più la Pietra dello Spirito. Al suo posto giaceva un Nucleo Demoniaco!


“Questo… questo…” La sua mente era in subbuglio. Credeva di essere impazzito. Continuò a fissare il Nucleo Demoniaco sopra allo specchio ed esitò. Si ricordava chiaramente di aver già assorbito il Nucleo Demoniaco. Ma improvvisamente non ne era più così sicuro. Aveva ingoiato Il Nucleo Demoniaco o la Pietra dello Spirito?


“Non posso aver mangiato la Pietra dello Spirito…” Meng Hao rimase a bocca aperta e dopo qualche tempo prese in mano il Nucleo Demoniaco. Esitò, quindi se lo portò alla bocca e lo annusò. L’odore gli diede la certezza. Quello che aveva ingoiato poco prima era un Nucleo Demoniaco.


“Cosa... cosa sta succedendo? Ce n’è un altro? Che mi sia sbagliato e la bestia demoniaca avesse due Nuclei Demoniaci?” Meng Hao si sentiva sempre più confuso. Scosse la testa, sforzandosi di riordinare i suoi pensieri. Guardò il Nucleo Demoniaco, poi lo specchio. Il suo corpo cominciò a tremare e i suoi occhi brillarono come se vi fossero riflessi diecimila pezzi d’oro. A stento riusciva a tenere in mano il Nucleo Demoniaco.


“È possibile… che lo specchio abbia assorbito la Pietra dello Spirito e abbia prodotto un secondo Nucleo Demoniaco?” La sua voce tremò. Inizialmente aveva pensato che l’abilità dello specchio di far esplodere le bestie selvagge fosse abbastanza potente. Mai avrebbe immaginato che lo specchio avesse un’abilità ancora più profonda.


Dopo qualche tempo, nonostante fosse ancora sotto shock, cercò di calmarsi. Non avendo una Pietra dello Spirito a portata di mano per testare la sua teoria, Meng Hao era angosciato da mille pensieri. Voleva assolutamente fare un esperimento con lo specchio.


“Pietre dello Spirito. Mi servono subito delle Pietre dello Spirito!” I suoi occhi ardevano come quelli di una feroce bestia selvaggia. In questo momento, le Pietre dello Spirito erano più preziose dell’oro ai suoi occhi. Il suo desiderio per le Pietre dello Spirito era ancora più forte del suo precedente desiderio di diventare un ufficiale.


Le Pietre dello Spirito sono indispensabili per i Coltivatori, specialmente per Meng Hao. Quando ci si preoccupa di possibili perdite o guadagni personali, c’è sempre un po’ di ansia e nervosismo. Ad ora, il desiderio di Meng Hao di ottenere Pietre dello Spirito aveva raggiunto un livello mai provato prima.


Sfortunatamente, la Setta dell’Affidabilità era una Setta modesta. A parte il mensile Giorno di Distribuzione di Elisir, c’erano pochissime possibilità di ottenerle, a parte sottrarle agli altri.


“Manca ancora un mese al prossimo Giorno di Distribuzione di Elisir.” Meng Hao guardò lo specchio di rame e la sua espressione divenne feroce. Poco dopo, la ferocia scomparve, ben nascosta. Ad ora, la sua base di Coltivazione era solo al secondo livello di Condensazione del Qi. Anche se avesse voluto prendere qualcosa con la forza, non sarebbe stato all'altezza di sconfiggere gli altri discepoli.


“Tempo fa nel Paese di Yunjie ero povero,” disse Meng Hao rassegnato. “Ora sono un Immortale e continuo ad essere povero.” Nella sua mente intanto, pensava a come mettere le mani su altre Pietre dello Spirito.
                                


                                



