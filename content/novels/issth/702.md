---
weight: 702
title: Capitolo 702 - Ricerca del Dao di Viola dell’Est!
pubDate: 2025-03-17T11:17:34.965Z
tags:
    - issth
---


La voce che apparteneva al volto a mezz'aria era antica e, mentre riecheggiava in ogni direzione, calò un’enorme mano rossa. La mano afferrò Meng Hao e l’anima di Xu Qing, poi sfrecciò verso l’alto nel cielo.


In un batter d’occhio scomparvero…


L’unica cosa rimasta era la devastazione della Setta del Setaccio Nero e le decine di migliaia di discepoli con il volto livido. Il Vero Patriarca Sei Dao stava lì, con un’espressione terribile sul volto.


Con la mascella serrata, fissava il rossore nel cielo mentre questo svaniva.


“Setta del Demone di Sangue!”. Il suo cuore grondava sangue. Era stato sconfitto, completamente sconfitto, lasciandolo con una paura totale che scorreva nel suo cuore.


“Il Massimo Esperto del Dominio Meridionale!” pensò. In precedenza, aveva disdegnato questa idea, ma dopo lo scontro di questa giornata non aveva altra scelta che ammettere che quel Patriarca del Demone di Sangue fosse in assoluto il Massimo Esperto del Dominio Meridionale.


“Credo che nemmeno Jian Chenzi della Setta della Spada Solitaria possa reggere il confronto con Demone di Sangue”. Il suo volto sprofondò ancora di più. Alla fine, agitò la manica, trasformandosi in un fumo nero che sfrecciò nel terreno.


La Setta del Setaccio Nero non era stata distrutta del tutto. Ad ogni modo, la maggior parte delle Centomila Montagne era stata ridotta in frantumi. Ne erano rimaste solo circa 20.000. Che si trattasse della fazione dello Yang Nero o del Setaccio Yin, la Setta era stata danneggiata gravemente.


Quattro esperti alla Recisione dello Spirito erano morti!


Anche innumerevoli Coltivatori all'Anima Nascente e alla Formazione del Nucleo avevano perso la vita. Grazie alla Riserva del Dao della Setta del Setaccio Nero, tecnicamente potevano essere ancora considerati una grande setta. Tuttavia, la setta era così distrutta che sarebbe stato difficile raggiungere il loro apice precedente anche dopo diecimila anni.


Nel frattempo, lo scudo color sangue che ricopriva il Dominio Meridionale svanì. Anche gli scudi color sangue che erano stati eretti sulla Setta del Fato Viola, sulla Setta della Spada Solitaria, sulla Setta del Gelo Dorato e sui Clan Li e Song scomparvero.


Le Sette e i Clan non erano più sigillati. I loro esperti potenti inviarono subito il senso divino nel Dominio Meridionale per saldare i conti con la Setta del Demone di Sangue. Tuttavia, quando videro la devastazione della Setta del Setaccio Nero, sussultarono.


All'istante, celarono ogni desiderio di saldare i conti.


Poco a poco, cominciò a spargersi ancora una volta la notizia dell’antico titolo di “Massimo Esperto” lungo tutto il Dominio Meridionale.


Qualche ora dopo l’allontanamento di Meng Hao, Demone degli Elisir comparve nel cielo sopra la Setta del Setaccio Nero. Il suo volto sembrava più che mai antico quando abbassò lo sguardo in silenzio verso la devastazione.


Trascorso un lungo istante, sospirò e iniziò a sussurrare tra sé. “Sono il Maestro e non sono nemmeno riuscito a salvare il mio apprendista. Ho davvero i requisiti… per essere il suo Maestro…?


“Si è inchinato tre volte e mi ha chiamato Maestro…”. Alla fine, Demone degli Elisir sollevò la testa, con l’ostinazione che brillava nei suoi occhi.


“Ho vissuto per fin troppo tempo una vita semplice… ho raggiunto da tempo il punto in cui non sono disposto a cercare il Dao dell’Immortalità… è perché sono spaventato? Forse.


“È giunto il momento della Recisione…”. Scuotendo la testa, se ne andò e tornò nella Setta del Fato Viola.


Tre giorni dopo il suo ritorno, scese un grande Dao. In quel momento, gli occhi di tutti gli esperti potenti presenti nel Dominio Meridionale si voltarono verso la Setta del Fato Viola.


A dire il vero, non era sceso soltanto un Dao ma, invece, tre di fila!


Nella Setta della Spada Solitaria c’era un anziano con indosso un abito bianco, davanti al quale fluttuava una spada di raggi lunari. “Viola dell’Est… sta finalmente eseguendo la Recisione!” disse a bassa voce.


Nella Setta del Gelo Dorato, nelle profondità della zona vietata, in un mare di oscurità, all'improvviso comparve un bagliore misterioso che ricordava degli occhi. “È rimasto in fermento per tutti questi anni, è finalmente giunto a una conclusione?”.


Gli esperti dei Clan Li e Song, così come molti altri, tennero lo sguardo fisso in direzione della Setta del Fato Viola per essere testimoni di ciò che stava accadendo.


“Nella sua vita precedente, il Reverendo Viola dell’Est si è rifiutato di diventare un falso Immortale del Clan Ji. Desiderava diventare un vero Immortale. Sfortunatamente, è deceduto durante la meditazione prima dell’arrivo della sua Tribolazione. Ha trasmigrato la sua vita successiva dal ciclo della reincarnazione a un elisir medicinale, e quando lo spirito di quell'elisir si è risvegliato, è diventato Granmaestro Demone degli Elisir…". [1]


“Tre grandi Dao e tre Recisioni una dopo l’altra. In base alle conoscenze di cui dispone dalla sua vita precedente, sembra che stia per passare dalla Recisione dello Spirito… direttamente alla Ricerca del Dao!”.


"Considerando il talento latente del Reverendo Viola dell’Est e la natura di questa Recisione, non passerà molto prima che si trovi al culmine della Ricerca del Dao. L’unica domanda è… questa volta riuscirà a raggiungere la vera Ascensione Immortale?!”.


“Vero Immortale… Vero Immortale… o raggiunge l’Ascensione Immortale, o subirà la dispersione dell’anima nella morte. Dopo di questa, non c’è alcuna reincarnazione, solo la cancellazione completa della propria esistenza”.


Inoltre, comparve un altro esperto potente, una persona che sedeva su di una montagna color sangue con indosso un abito color sangue. “Il cammino verso la vera Immortalità che si apre ogni 10.000 anni, si è aperto ancora una volta. L’opportunità di diventare un vero Immortale si è presentata ancora una volta. Mi chiedo… quanti vivranno il tracollo del proprio Dao, disperdendo i loro corpi e le loro anime? Meng Hao, il destino unisce sia me che te alla Lega dei Sigillatori del Demone.


“Sebbene io ti abbia costretto per puro egoismo a unirti alla Setta del Demone di Sangue, non ho alcuna cattiva intenzione nei tuo confronti. È solo che non sono molto contento delle otto generazioni inflessibili e pedanti della tua lega!


“La Lega dei Sigillatori del Demone. Guardiani delle grandi Nove Montagne e dei Nove Mari. Il tuo cuore… è con le Nove Montagne e Mari o fuori da questi!?


“Se è fuori, allora tu non meriti la Sfera della Montagna e del Mare. Se il tuo cuore è qui, allora perché non hai sigillato i Cieli, Sigillatore del Demone!?


“A partire dall'antichità, la Lega dei Sigillatori del Demone è sempre stata spietata. Possibile che la Nona Generazione… sia uguale…? Mi rifiuto di crederci!


“Non ti farò del male e, infatti, ti darò una grande fortuna. Ti aiuterò a crescere e sarò il tuo Protettore del Dao. Quando vorrai lasciare questo posto, non ti fermerò. Mi auguro solo che la tua esperienza e il tuo tempo qui nella Setta del Demone di Sangue ti faranno fermare a riflettere quando si tratterà di prendere quelle decisioni importanti in futuro”. L’uomo sospirò mentre sussurrava tra sé, e questo riecheggiò lungo tutto il Dominio Meridionale.


Il nome della montagna su cui l’uomo si trovava era Montagna del Demone di Sangue.


La Setta del Demone di Sangue era una delle cinque grandi Sette del Dominio Meridionale. In passato, questo era un luogo di grande mistero che incuteva timore nei cuori di chiunque sentisse il suo nome. Infatti, poche persone sapevano con precisione dove si trovasse. Si sapeva solo che i discepoli della Setta del Demone di Sangue erano tutti assassini risoluti.


Un esempio… Li Shiqi!


Un’altra figura molto conosciuta tra gli astri nascenti della Setta era Wang Youcai, il quale era circondato dal bagliore del sangue ovunque andasse.


In realtà, la Setta del Demone di Sangue non era un luogo molto grande. Era composta solo da cinque montagne.


La montagna al centro era il Monte del Demone di Sangue, il quale era circondato da altre quattro montagne che non avevano dei veri nomi ma, invece, venivano chiamate con il nome di chiunque le occupasse.


Al momento, Meng Hao sedeva a gambe incrociate sul Monte del Demone di Sangue. Alle sue spalle c’era l’entrata di una grotta che sprigionava un bagliore color sangue e pulsava con un’aura fredda e imponente.


Davanti a lui c’era l’anima di Xu Qing, circondata da una sfera brillante di luce rossa.


Lui guardava lei, e lei guardava lui.


Erano separati come lo Yin e lo Yang, ma i loro sguardi sembravano poter durare per l’eternità.


Sul Monte del Demone di Sangue c’era anche una figura circondata da un’aura di sangue. Era impossibile vedere il suo volto, ma al momento questa stava fissando il cielo in lontananza. “Ci hai pensato a fondo?” disse lentamente.


Meng Hao non rispose. Era nella Setta del Demone di Sangue ormai da diversi giorni. Quando era arrivato la prima volta, la figura color sangue gli aveva rivolto poche parole.


“Desideri accompagnare la tua amata per l’eternità della tua vita o per una sola vita? L’eternità della tua vita comprende una sola vita, ma una sola vita non comprendere l’eternità della vita. Una sola vita è una cosa semplice, e io per questo posso aiutarti. Riguardo all'eternità della vita… non posso aiutarti”.


Questa era la scelta che era stata stabilita per lui.


Meng Hao non rispose. Si limitò a guardare Xu Qing. Nemmeno lei disse nulla. Si limitò a ricambiare il suo sguardo.


Questo durò fino al momento in cui la figura color sangue ricominciò a parlare. Alla fine, Meng Hao rispose, a bassa voce. “Io e Xu Qing abbiamo un accordo. Lei vive, io vivo. Lei muore, io muoio”.


La figura color sangue rimase in silenzio per un lungo istante prima che la sua voce antica riecheggiasse ancora una volta sul Monte del Demone di Sangue.


“Se scegli una sola vita, allora io fonderò la sua anima nel suo corpo fisico. Alimentandolo con un oggetto magico di Cielo e Terra, riuscirà a riprendersi completamente in un cento anni.


“Tuttavia, la sua anima è stata danneggiata e il suo corso si è indebolito. La fusione è difficile e se fallisce, lei non resisterà nemmeno per cento anni. Anche se questa avvenisse con successo, non sarà in grado di Recidere lo Spirito. Riuscirete a trascorrere insieme mille anni, fino a quando la sua longevità non raggiunge il termine.


“Se sceglierai l’eternità di una vita, allora… lei dovrà entrare nel ciclo della reincarnazione. La sua anima viaggerà verso gli inferi della Quarta Montagna e lei nascerà di nuovo. Riguardo alla Montagna su cui nascerà, è impossibile dirlo. Prima di raggiungere l’Ascensione Immortale, non ricorderà nulla della sua vita precedente. Tuttavia, nel momento in cui raggiungerà l’Ascensione Immortale, si ricorderà ogni cosa.


“Poi, sarà in grado di accompagnarti per tutta l’eternità della tua vita.


“Devi prendere una decisione. Portarla negli inferi per farla reincarnare. Oppure vivere qui con lei per mille anni.


“Se la porterai negli inferi, allora posso farti una promessa. Sono in buoni rapporti con Kṣitigarbha, la Bodhisattva Matrice della Terra. La tua amata riuscirà ad evitare qualsiasi sofferenza negli inferi e, subito dopo la reincarnazione, sarà munita di un’incredibile buona fortuna. Dopodiché, ci sarà una grande probabilità che possa raggiungere la vera Ascensione Immortale.


“Hai un mese per decidere. Ti aspetterò nel Laghetto di Sangue”. Poco a poco, la sagoma color sangue si trasformò in un bagliore di sangue che svanì nei dintorni.


Il sole si levò e calò. Meng Hao guardava Xu Qing, e lei ricambiava con tenerezza lo sguardo.


Non parlavano, si limitavano a guardarsi negli occhi. Giorno, dopo giorno, dopo giorno…


Trascorsero due settimane, sebbene sembrasse un’eternità. Alla fine, lei sorrise. “Mandami nel ciclo della reincarnazione. Non voglio mille anni stupendi. Voglio trascorrere l’eternità della mia vita con te”.


Meng Hao non rispose.


Lei lo guardò per un istante. “Avevamo un accordo, no? Voglio invecchiare con te…”.


Meng scosse la testa. Stava per aprire la bocca per parlare, quando Xu Qing sorrise e lo interruppe. “Hai paura che non riuscirai a trovarmi, non è vero?


“L’anziano Demone di Sangue ha detto che se scegliamo la reincarnazione, allora sarà impossibile dire su quale Montagna finirò… tuttavia, facciamo un accordo. Tu mi verrai a cercare e io ti aspetterò…


“Non c’è bisogno di avere paura, Fratello. Il nostro accordo in questa vita è un accordo per l’eternità di una vita…


“Nella mia prossima vita, sognerò sicuramente di te che percorrerai i Cieli per venirmi a cercare. Porgerai la tua mano per prendere la mia, e poi vivremo il resto delle nostre vite insieme.


“Non serve più parlare di quale decisione prendere. Possiamo vivere insieme per novantanove anni. L’ultimo anno… io entrerò nel ciclo della reincarnazione”. Xu Qing guardò seria Meng Hao.


Meng Hao la guardò e poi annuì, con delle fitte di dolore che trafiggevano il suo cuore.


Lei sorrise, un sorriso bellissimo. Lui distese le braccia verso la perla rossa luminosa che conteneva la sua anima, poi questa si librò fino al suo palmo. Lui chiuse gli occhi e la strinse come se stesse abbracciando la donna stessa.


Non avrebbe mai dimenticato di come la sua bellezza si fosse trasformata in vecchiaia.


Non avrebbe mai dimenticato di come una parte della sua forza vitale contenesse quella di lei.


Alla fine, aprì gli occhi e si alzò. “Non importa quale sarà la Montagna su cui ti reincarnerai, io ti troverò”.


Con queste parole, facendo attenzione portò l’anima di Xu Qing nell'apertura della grotta alle sue spalle, che brillava intensamente come fosse stata sangue.


Meng Hao camminò nella grotta bassa, e ne raggiunse velocemente la parte finale. Davanti a lui c’era un laghetto color sangue, al cui interno c’era un cadavere deperito. Questo sprigionava delle increspature invisibili che lo facevano apparire incredibilmente feroce, e dalla sua fronte aveva origine un corno color sangue.


Indossava un abito strappato color sangue e la pelle visibile dagli strappi era carne rosso scuro ricoperta da vene blu. Tutta l’immagine era piuttosto spaventosa. Le sue labbra erano raggrinzite, i suoi occhi infossati e tutto il corpo prosciugato. Nella sua bocca erano visibili delle zanne affilatissime.


Il suo corpo aveva le sembianze di un umano, ma era evidente che non fosse un Coltivatore.


Si trattava di un Demone! Patriarca Demone di Sangue! [2]




NOTE:


1. Traduttore inglese: Lo avevo già segnalato molto tempo fa, ma vorrei ripetere che i caratteri del nome Demone degli Elisir significano letteralmente “Fantasma degli Elisir”. Avevo deciso come tradurlo all'inizio di ISSTH, prima di continuare a leggere la storia. Nel momento in cui sono venuto a conoscenza di tutta la sua storia, il nome era già stato introdotto e non volevo cambiarlo. Quindi, solo per chiarezza, il nome non contiene lo stesso carattere che di solito viene tradotto nella storia con “Demone”.


2. Al contrario, il nome di Demone di Sangue contiene il carattere che solitamente traduco con “Demone. E sì, i caratteri sono esattamente quelli di Demone di Sangue della Setta del Demone Immortale.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter


                                


                                



