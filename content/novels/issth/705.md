---
weight: 7050
title: Capitolo 705 – Una Prova!
pubDate: 2025-03-17T11:17:34.966Z
tags:
    - issth
---


Il cielo era chiaro e i Coltivatori si affaccendavano in giro per la Setta del Demone di Sangue. Aveva davvero l'aria di una setta, sebbene molte persone fossero impegnate in combattimenti mortali. Il suono del mutuo massacro era intenso e il bagliore del sangue luccicava raggiante.


Se i discepoli delle altre grandi sette del Dominio Meridionale fossero venuti qui, si sarebbero trovati fuori posto. Tuttavia, per quanto riguardava Meng Hao, era proprio come la Setta dell'Affidabilità, perciò si sentiva piuttosto a casa.


Rimase nel suo remoto angolo di setta, ignorando tutti gli altri e nessuno si premurò di andare da lui. Era come se nemmeno notassero la sua presenza. Per via delle sue esperienze, a Meng Hao bastava uno sguardo per percepire i sentimenti celati sotto le espressioni fredde dei loro visi e il disprezzo nei loro occhi.


“Va bene così” pensò, con il volto calmo. Non era il tipo di persona a cui piaceva il chiasso. Non gli importava dei picchi e di combattere per le risorse. Era felice di essere lasciato solo a praticare la Coltivazione in pace e silenzio.


A mezzogiorno, si alzò in piedi. Abbatté con naturalezza alcuni degli alberi nell'area e costruì una capanna. Naturalmente, la gente lo notò e tutti lo fissarono sconvolti, specialmente coloro che covavano una forte ostilità nei suoi confronti.


“Sta davvero costruendo una capanna?”


“Sembra abbia davvero deciso di immergersi nella Coltivazione. Ma pensa davvero che questo gli permetterà di rimanere separato dagli affari della setta?!”


Sul Monte Sangue di Ferro, l'uomo di mezza età di nome Chang Yi vide cosa stava succedendo e si accigliò.


Fu a questo punto che Meng Hao aprì gli occhi e guardò fuori dalla sua capanna. Si stava avvicinando lentamente un uomo di mezza età dall'aria alquanto emaciata. Il suo corpo emanava l'antichità del tempo ed era davvero magro. C'era spietatezza in lui, ma al momento sembrava essere stata rimpiazzata da emozioni complesse.


Da lui fuoriuscivano le increspature di una base di Coltivazione all'Anima Nascente, e quando vide Meng Hao, molte emozioni diverse lo colmarono, insieme a un senso di riminiscenza.


Mentre avanzava lentamente, la sua comparsa scioccò molti discepoli nei dintorni.


“Quello è il Fratello Anziano Wang Youcai!”


“Cosa ci fa qui il Fratello Anziano Wang?”


“Aspetta, guarda la sua espressione. Sta succedendo qualcosa di strano.”


Le persone osservarono mentre Wang Youcai raggiungeva Meng Hao e lo fissava silenziosamente. Chiaramente stava ricordando i tempi passati.


Non disse nulla, né lo fece Meng Hao. Mentre si guardavano l'un l'altro, entrambi sembrarono richiamare il Monte Daqing.


Quello era il luogo dove entrambi avevano intrapreso il sentiero della Coltivazione ed era anche il luogo... dove Meng Hao e Xu Qing si erano incontrati.
Dopo che fu passato un lungo momento, Wang Youcai serrò la mascella come per un qualche dolore.


“Bevi?” chiese. Detto quello si sedette a gambe incrociate e tirò un fiasco di alcool verso Meng Hao, che lo afferrò e prese immediatamente un lungo sorso. L'alcool bruciò mentre scivolava giù per la sua gola. Sembrava quasi come se un coltello gli stesse trafiggendo le viscere.


“Li Fugui mi ha detto cosa è successo con la Sorella Anziana Xu” disse Wang Youcai, tenendo bassa la voce.


Meng Hao annuì e prese un altro sorso. Le sue prime memorie del mondo della Coltivazione contenevano il gruppo del Monte Daqing: Wang Youcai, Ciccio e Dong Hu.


Loro quattro, incluso Meng Hao, erano stati portati da Xu Qing alla Setta dell'Affidabilità. Più tardi, Dong Hu e Wang Youcai avevano apparentemente avuto un alterco, e Wang Yuocai era scomparso. Riguardo Dong Hu, la sua indole era cambiata completamente e riguardo Ciccio... Beh, di loro quattro, era quello che sembrava aver finito per essere molto, molto più felice degli altri.


I due sedettero assieme a bere silenziosamente, ognuno preso da vari ricordi. Ovviamente, c'era una cosa che esisteva nelle memorie di entrambi, e questo era il Monte Daqing.


“Ti sei mai imbattuto di nuovo in Dong Hu?” chiese improvvisamente Wang Youcai.


“Non dopo aver lasciato lo Stato di Zhao” rispose Meng Hao. Guardò Wang Youcai, esitò per un attimo, poi chiese: “A quei tempi, voi due...?”


“Il suo corpo era fisicamente debole, perciò finii per prendermi cura di lui come di un fratello più giovane” rispose l'altro, con voce fredda. “Lo aiutavo quando era tempo di trasportare l'acqua e se qualcuno attaccava briga con lui, me ne occupavo io. Alla fine... mi ha spinto giù da una rupe a causa di una perla.”


Meng Hao non rispose. raccolse il fiasco di alcool e prese una grossa sorsata.


“Stai attento a Chang Yi” continuò Wang Youcai. “In effetti, stai attento a chiunque nella Setta del Demone di Sangue... Non c'è niente come il cameratismo qui. La sola cosa che importa è chi è più spietato!” Con un sospiro si sollevò in piedi e si preparò ad andarsene.


“Non saresti dovuto venire” disse Meng Hao, alzando lo sguardo su di lui.


Wang Youcai non rispose. Sapeva che quello che Meng Hao aveva detto era vero; non sarebbe dovuto venire. L'intera setta al momento vedeva con ostilità Meng Hao, il che significava che dopo essersene andato, avrebbe quasi certamente fronteggiato qualche difficoltà. Eppure era venuto comunque.


Infatti, quasi nello stesso attimo in cui Wang Youcai si alzò in piedi, Chang Yi si alzò sul picco della prima montagna con un sorriso crudele sulle labbra.


“E così, si conoscono!” Agitò la manica e si alzò in volo. “Seguitemi, Giovani Fratelli!” Immediatamente, diciannove raggi di luce si sollevarono in aria dal Monte Sangue di Ferro e si teletrasportarono verso la base della montagna. “Non c'è bisogno che tu faccia una mossa, Meng Hao” pensò. “Puoi rimanere seduto e rifiutarti di provocare chiunque. Ma ora, è venuto il tempo di vedere esattamente quali strabilianti abilità possiedi, e perché diavolo meriteresti di essere il Principe di Sangue.


“Ti metterò alla prova e vedrò esattamente quanto sei acuto. Se non combatterai con forza, allora continuerò a premere finché non raggiungerai il punto di esplodere. Dopotutto, ho un sacco di metodi per gestirti. Se combatterai con violenza... beh, è quello che mi aspetto.


“Sperando che tu finisca con l'ammazzare qualcuno, allora il mio Maestro avrà tutto il diritto di sbatterti nella camera di tortura!”


Quando Wang Youcai emerse dalla capanna di Meng Hao, venti raggi di luce, incluso Chang Yi, sfrecciarono verso la stessa area.


La loro comparsa sulla scena attirò all'istante l'attenzione dei discepoli della Setta del Demone di Sangue nella foresta circostante. Le loro espressioni divennero vivaci; sapevano che uno spettacolo divertente stava per svolgersi.


Nel frattempo, sulla cima della seconda montagna, sette apprendisti del patriarca alla Recisione dello Spirito stavano prestando molta attenzione. Sguardi spietati luccicavano vivaci nei loro occhi.


“Ora vedremo esattamente quanto è davvero acuto questo Meng Hao!”


“Quel Chang Yi ha una personalità irascibile. Non è passato un giorno intero e ha già raggiunto i limiti della sua pazienza!”


“Non mi stupisco che si comporti a quel modo, questa è una buona opportunità per mettere alla prova Meng Hao. Saremo in grado di imparare un poco sul suo conto osservando come andranno le cose.”


Sul picco della quarta montagna, tre figure avvolte dalle fiamme guardavano con freddezza dall'esterno delle loro Grotte dell'Immortale. Anche i discepoli del picco della quarta montagna stavano guardando con chiare espressioni di derisione sulle loro facce.


Uno tra loro era un giovane uomo che teneva un ventaglio magico in mano. Quando le sue labbra si piegarono in un sorriso, emise un'aria di freddezza.


“Chang Yi non è davvero riuscito a resistere per molto” disse. “Va bene così, però. Questa è solo una prova; presumibilmente, non ci sarà molto chiasso. Deve essere detto, però: quel Chang Yi è alquanto idiota.


“Un solo giorno e Meng Hao è stato nominato direttamente dal Patriarca. Se qualcuno cercasse davvero di sottometterlo, il Patriarca interverrebbe. È davvero un peccato che una buona possibilità sia andata persa.”


Sulla cima della quinta montagna, gli occhi della bella giovane erano fissi sulla scena che si stava svolgendo e stava cominciando a eccitarsi. Per quanto riguardava il vecchio curvo, spostò casualmente lo sguardo per osservare.


“Maestro, pensi che questo Meng Hao si sottometterà davvero se la faccenda si fa seria?” I suoi occhi fremettero di ferocia.


“Seria?” disse il vecchio, con un tono orgoglioso della sua saggezza. “Oh no, non diventerà seria. È una piccola faccenda. Al peggio, l'armonia sarà rotta temporaneamente. Hai praticato la Coltivazione solo per un breve periodo, ma il Maestro ha vissuto per troppo tempo e ha visto molte cose. Ho visto cose come queste troppe volte.


“Limitati a guardare, la disputa riguardo il fatto che Meng Hao sia il Principe di Sangue è appena cominciata. Ci vorrà un po' di tempo prima che si risolva...”


Sul Monte Demone di Sangue, il Patriarca Demone di Sangue riposava nel Laghetto di Sangue. I suoi occhi erano aperti e osservava cosa stava succedendo.


“E così... cosa farai?”


Anche Li Shiqi stava prestando molta attenzione e si poteva scorgere un profondo luccichio nei suoi occhi.


Tutti nell'intera Setta del Demone di Sangue stavano guardando nella direzione di Meng Hao. Tutti sapevano che questa era la prima volta che faceva una vera apparizione pubblica nella setta. Tutti loro volevano vedere esattamente come avrebbe risposto alla prova.


Ovviamente, questa era solo una prova...


Il volto di Meng Hao era calmo quando osservò i venti raggi di luce arrivare dal Monte Sangue di Ferro. Non importava che fosse Chang Yi o gli altri diciannove che lo seguivano. Erano tutti uguali per lui.


Dei diciannove, otto erano Coltivatori all'Anima Nascente e undici al grande cerchio della Formazione del Nucleo. Chang Yi possedeva la base di Coltivazione più alta, al picco della stadio dell'Anima Nascente.


“Wang Youcai!” gridò qualcuno del gruppo. Il suono della voce echeggiò in tutte le direzioni come i tuoni primaverili.


Non si curarono neppure di fingere; non appena risuonò la voce, il suo proprietario si trasformò in un raggio di luce che saettò, carico di intento omicida, fuori dal gruppo in direzione di Wang Youcai. Anche degli oggetti magici color del sangue volarono fuori, sibilando attraverso l'aria. Tre dei Coltivatori all'Anima Nascente sfrecciarono direttamente contro Wang Youcai.


Tutti gli altri circondarono l'area, con gli occhi pieni di freddezza e derisione mentre tenevano d'occhio Meng Hao.


Questo era particolarmente vero per Chang Yi, i cui occhi erano sinistri e freddi mentre levitava a mezz'aria con le mani unite dietro la schiena. Osservava Meng Hao, aspettando di vedere cosa avrebbe deciso di fare. Se non avesse fatto una mossa, voleva dire che avrebbe permesso a Wang Youcai di venire gravemente ferito. Se avesse agito, beh... era proprio quello che Chang Yi stava aspettando!


Credeva fermamente che in quel momento, il suo Maestro sarebbe apparso a sottomettere Meng Hao.


Un rombo echeggiò, facendo incupire il volto di Wang Youcai. Si teletrasportò immediatamente per scappare e allo stesso tempo, trasmise un messaggio urgente a Meng Hao.


“Non fare nulla! Questo è Chang Yi. I suoi Maestri controllano la camera delle torture e non puoi dargli nessuna ragione per assoggettarti. Non preoccuparti per me.” Mentre Wang Youcai si teletrasportava via, Chang Yi rise gelido e agitò la mano destra. Volarono fuori sette piccole bandiere, che si espansero rapidamente a mezz'aria a formare dei sigilli che trattennero a terra Wang Youcai; il cui volto ebbe un fremito mentre i tre Coltivatori all'Anima Nascente si facevano più vicini, i loro volti erano coperti da un feroce intento omicida.


Successe tutto in un battito di ciglia. I boati echeggiarono e il sangue gocciolò dagli angoli della bocca di Wang Youcai. Si ritirò, eseguendo un gesto incantato che fece apparire un'abilità divina. Allo stesso tempo, gridò: “Fratello Anziano Chang Yi, io sono un discepolo del picco della seconda montagna, osi davvero attaccarmi?!”


“La seconda montagna?” rispose l'altro, ridendo. Un'espressione arrogante gli apparve in volto mentre gettava uno sguardo nella direzione di quella stessa montagna.


Immediatamente, da essa echeggiò una voce. “Com'è consuetudine, non interferiremo con le faccende della camera delle torture. Fratello Anziano Chang, se Wang Youcai ha violato qualche regola, allora puoi fare come desideri. Tuttavia, se non l'ha fatto, allora sarai ritenuto responsabile.”


Il volto di Wang Youcai si incupì ancora di più mentre osservava i feroci Coltivatori in avvicinamento. Strinse i denti e stava per impiegare una delle tecniche limitate dalla setta per stimolare il suo Qi e il suo Sangue, quando Meng Hao si alzò improvvisamente. La sua espressione era calma quando arrivò al fianco di Wang Youcai con un solo passo e gli strinse la spalla.


Nel momento in cui fece la sua apparizione, tutti gli occhi si puntarono istantaneamente su di lui. Tutti dai cinque picchi stavano guardando.


Questo era particolarmente vero per Chang Yi, che dentro di sé stava impazzando di gioia.


“Principe di Sangue” disse senza emozione. “Cosa significa ciò? Non ditemi che volete davvero interferire con le faccende della camera delle torture?” Fissò improvvisamente con rabbia gli altri Coltivatori del Monte Sangue di Ferro che apparivano un po' esitanti. “Perché non l'avete ancora catturato?!”


I Coltivatori strinsero i denti. Ignorando Meng Hao, avanzarono verso Wang Youcai, irradiando intensamente il loro intento omicida.


Fu a questo punto che un gelo sconvolgente apparve improvvisamente negli occhi di Meng Hao.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
        


                                



