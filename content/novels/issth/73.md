---
weight: 73
title: Capitolo 73 - Una Lotta Violenta
pubDate: 2025-03-17T11:17:34.769Z
tags:
    - issth
---


"Il nono livello di Condensazione del Qi!" Al vedere Meng Hao, Shangguan Xiu prese un respiro profondo. Aveva mantenuto l'incantesimo per due mesi. I Coltivatori provenienti dalla Città della Via Lattea non conoscevano il vero motivo per cui si trovasse lì, e Shangguan Xiu non voleva avere intorno i maggiori esperti della città. Era lì solo per Meng Hao.


Basandosi su ciò che aveva visto e sentito negli ultimi tempi, era sicuro al sessanta per cento che Meng Hao possedesse un qualche tipo di tesoro anomalo che gli permetteva di duplicare all'infinito altri tesori.


Altrimenti, come avrebbe potuto avere così tanti elisir medicinali e spade volanti? E oltretutto, com'era possibile che Meng Hao non si fosse accorto che dieci delle sue spade volanti erano scomparse il giorno del suo combattimento contro Wang Tengfei?


Sembrava che fossero state spezzate, ma in realtà erano state rubate da Shangguan Xiu, il quale le aveva studiate attentamente. Aveva scoperto che tutte e dieci le spade volanti era composte esattamente dello stesso materiale.


Anche se tutte le spade volanti in genere sembravano uguali, dopo si notavano sempre delle piccole differenze causate dal processo di fabbricazione. Ma le spade di Meng Hao erano identiche in ogni dettaglio. Questo, ovviamente, aveva risvegliato la curiosità di Shangguan Xiu.


Eppure, nemmeno questa prova lo aveva convinto del tutto. Ma ora, vedendo che la base di Coltivazione di Meng Hao aveva già raggiunto il nono livello di Condensazione del Qi, ne era più sicuro. Circa all'ottanta per cento, se non di più.


"Potrai aver raggiunto il nono livello di Condensazione del Qi, ma sei chiaramente agli inizi" gli disse Shangguan Xiu, gli occhi che brillavano freddi. "Se oggi proverai a scappare di nuovo, farò esplodere il Globo di Sangue che ho appena inviato nelle profondità della montagna. Così la gente delle tre province verrà ridotta in cenere e fumo in un batter di ciglia". Temeva davvero che Meng Hao sarebbe fuggito, così, prima di attaccare, aveva preso le sue precauzioni per impedirglielo.


"Oggi non fuggirò". Mentre guardava Shangguan Xiu, la mente di Meng Hao venne invasa da quasi cinque anni di ricordi. I problemi che avevano avuto prima che la Setta venisse dissolta, la caccia che era seguita, tutto gli passò davanti agli occhi. La sua voglia di ucciderlo aumentò. Sollevò la mano e apparve un enorme Pitone di Fuoco, lungo oltre trenta metri. Non era solo gigantesco, ma dalla sua testa spuntava un grosso corno. Sputava fiamme da ogni dove mentre si lanciava contro Shangguan Xiu, emanando un intenso calore.


Le teste mozzate che circondavano Shangguan Xiu crepitarono e bruciarono a causa del calore, alcune iniziarono perfino a rotolare verso di lui. Shangguan Xiu rise, mentre colpiva la sua borsa da trasporto e faceva apparire uno stendardo di cinque colori. L'immenso stendardo si srotolò e da esso cominciò a diffondersi una nebbia di cinque colori. La nebbia si trasformò in cinque spiriti, ognuno alto una dozzina di metri. Con un ruggito spaventoso, si scagliarono contro il Pitone di Fuoco.


Ci fu una tremenda esplosione, che ridusse in cenere tutto ciò che si trovava nelle vicinanze, riducendo in polvere gli alberi che li circondavano e gli arbusti del Monte Daqing. Cenere e polvere turbinarono nell'aria, offuscando la vista.


Nel mezzo della foschia, Meng Hao si lanciò in avanti a tutta velocità. Le teste che non erano state bruciate, continuarono a rotolare verso Shangguan Xiu. I suoi occhi lampeggiarono e le sue dita si affrettarono a comporre un incantesimo. Poi spinse le mani in avanti.


"Morte dei Cinque Colori!" urlò, e subito risuonò un urlo acuto. Meng Hao colpì la sua borsa da trasporto e subito gli apparve tra le mani la pergamena dipinta. La srotolò e da essa uscirono ruggendo sei bestie.


Un boato impressionante li circondò. Meng Hao si scagliò contro Shangguan Xiu, i cui occhi brillavano intensi. Anche Shangguan Xiu si lanciò all'attacco. Altre teste vennero distrutte.


"Sai come veniva chiamata la Setta dell'Affidabilità prima di Patriarca Affidabilità?" gli chiese Shangguan Xiu con freddezza. "Era chiamata Setta del Sigillo del Demone!". Improvvisamente rivolse lo sguardo verso la cima del Monte Daqing e batté un piede a terra. Il Monte Daqing cominciò a tremare e poi, tutto a un tratto, un'aura impossibile da descrivere avvolse la montagna. Era solo un filo, ma un filo che sembrava racchiudere il potere del cielo e della terra. Non aveva volontà propria, ma era sotto il controllo di Shangguan Xiu. Fuoriuscì dalla terra sotto i piedi di Meng Hao.


Shangguan Xiu sembrò invecchiare di colpo, come se fosse più anziano di dieci anni. Sembrava un cadavere strisciato fuori dalla tomba.


La tecnica magica che aveva appena usato era palesemente difficilissima e richiedeva il sacrificio della longevità. All'inizio non l'avrebbe mai usata, ma vedendo il livello della base di Coltivazione di Meng Hao, aveva capito di non avere altra scelta. Voleva finire la battaglia il prima possibile. Dopotutto, in quel momento, tutti i Coltivatori dello Stato di Zhao erano a caccia di Meng Hao.


La lotta avrebbe attirato la loro attenzione. Se il combattimento fosse finito in fretta, avrebbe avuto tutto il tempo di mettere la mani sul tesoro che stava cercando.


"La Setta del Sigillo del Demone ricercava i grandi Demoni del mondo, per sigillarli, liberare il loro spirito e usare il loro potere per schiacciare i Cieli! Tu hai appena raggiunto il nono livello di Condensazione del Qi, che cosa mai potrai usare per combattere contro di me?" Non appena Shangguan Xiu finì di parlare, Meng Hao agitò la pergamena dipinta, utilizzandola per opporsi al filo d'aura che era esploso sotto di lui.


Ma non appena la pergamena dipinta toccò l'aura, ci fu una violenta esplosione e delle crepe apparvero sulla superficie della pergamena. Il filo d'aura si scagliò contro Meng Hao.


Ci fu un boato e Meng Hao sputò un grumo di sangue. Il ventaglio di piume era apparso di fronte a lui in un attimo, a fargli da scudo. Delle crepe apparvero sulle piume, mentre Meng Hao ne approfittava per fuggire. Riuscì ad allontanarsi, ma l'onda d'urto lo colpì comunque, facendogli sputare sangue per tre volte.


Shangguan Xiu aveva attaccato solo una volta e Meng Hao era già ferito. Era chiaro che fosse a conoscenza di incredibili segreti. Shangguan Xiu fece una risata gelida. Aveva utilizzato parte della sua longevità per portare a termine l'attacco, ma non era riuscito a uccidere Meng Hao. In ogni caso era determinato a vincere. Avanzò, calpestando i resti sanguinolenti delle teste mozzate.


La bocca di Meng Hao era piena di sangue, ma i suoi occhi brillavano feroci. Nello stesso momento in cui Shangguan Xiu iniziò ad avvicinarsi, Meng Hao sollevò la mano e tra i resti delle teste emerse un'aura nera. In un istante, l'aura si addensò fino a dar forma a uno scorpione nero. Si mosse alla velocità della luce, così rapido che Shangguan Xiu non ebbe il tempo di indietreggiare o balzare via. Lo scorpione piantò il pungiglione nella carne del piede di Shangguan Xiu.


Mentre il pungiglione penetrava nella carne, lo scorpione si tramutò in un fascio nero che si riversò nel corpo di Shangguan Xiu.


Il suo volto si contorse. Questo cambio di situazione era stato repentino e imprevedibile. Lo scorpione, naturalmente, era il raro elisir magico che aveva acquistato quel giorno da Qian e Lu della Setta del Fato Viola. Lo scorpione magico era incredibilmente velenoso!


L'aura nera entrata dal piede di Shangguan Xiu si era fusa subito al suo Qi, colmando il suo corpo all'istante. Il suo volto era diventato nero, così come il sangue che aveva sputato e che puzzava di pesce marcio.


"Che veleno è mai questo?" chiese Shangguan Xiu, un'espressione attonita dipinta sul volto mentre indietreggiava. Una sensazione di debolezza si espandeva in tutto il suo corpo, come un fiume. Sapendo che non aveva molto tempo per pensare, colpì la sua borsa da trasporto e ne estrasse un elisir medicinale, che inghiottì in un attimo.


Meng Hao aveva pianificato tutto in ogni dettaglio, per fare la sua mossa in un momento come quello. Aveva sputato sangue per tre volte di proposito, per far sì che Shangguan Xiu pensasse di aver avuto la meglio su di lui. Non appena il suo avversario indietreggiò e inghiottì l'elisir medicinale, Meng Hao attaccò. Colpì la sua borsa da trasporto, da cui uscì subito la rete nera, che si scagliò contro Shangguan Xiu per intrappolarlo.


È più lungo il tempo necessario a descrive cosa accadde, che quello in cui successe tutto questo. L'espressione di Shangguan Xiu cambiò mentre inghiottiva l'elisir medicinale. Le sue dita iniziarono a muoversi per evocare un incantesimo, anche se la rete aveva già iniziato ad avvolgerlo. Meng Hao continuò ad avanzare senza fermarsi. Il nero arco di legno apparve nella sua mano e subito tirò la corda rilasciando una freccia che si scagliò sibilando contro Shangguan Xiu.


Shangguan Xiu indietreggiò a tutta velocità. Un elisir medicinale, una rete nera, una freccia e un incantesimo. Non aveva tempo per tutto, doveva scegliere solo due cose.


Risuonò un boato. Shangguan Xiu ingoiò l'elisir, ma lasciò perdere l'incantesimo. Riuscì a liberarsi della rete, ma non poté evitare la freccia, che si piantò nella sua spalla destra, trapassandola e facendo scaturire un fiotto di sangue nerastro.


Il dolore era incredibile, ma Shangguan Xiu si lasciò sfuggire solo un basso lamento. Meng Hao non si fermò nemmeno per un attimo. Una seconda freccia sibilò nell'aria, seguita da una terza, e da una quarta. Meng Hao avanzava incontrastato. Ogni passo che faceva, scagliava una freccia. Sette passi, sette frecce.


Rilasciò la settima freccia, che si lanciò in avanti sostenuta da una scioccante furia omicida.


Shangguan Xiu continuò a indietreggiare, lottando per mantenere il controllo della diffusione dei fasci neri che trapassavano il suo corpo. Oltretutto doveva anche evitare le frecce che arrivavano. Ma dato che era al nono livello di Condensazione del Qi, poteva fare solo questo. Poteva essere al punto più alto del nono livello di Condensazione del Qi, a un filo dallo stadio della Stabilità della Consistenza, ma non era ancora arrivato alla Stabilità della Consistenza.


No, era ancora lontano dallo stadio della Stabilità della Consistenza. Come Meng Hao, era ancora allo stadio di Condensazione del Qi. Il grado di potere dei due stadi era diverso quanto il cielo e la terra.


Non poteva fare tutto esattamente nello stesso momento. Nell'aria riecheggiò un boato non appena le sette frecce colpirono il suo braccio destro, distruggendolo. Era l'unica cosa che poteva fare per difendersi dalle frecce. Aveva sacrificato il braccio destro per riuscire a concentrarsi e tenere sotto controllo il veleno nel suo corpo, almeno temporaneamente.


Eppure, anche così, Meng Hao gli scagliò contro un'ottava freccia, e poi una nona. Sollevò il volto al cielo e ululò dal dolore.


Dal giorno in cui si era avventurato lungo il sentiero della Coltivazione, non si era mai trovato in una situazione così pericolosa e difficile. Aveva perso un braccio! Il prezzo che aveva pagato, il dolore che aveva provato, tutto fece aumentare in maniera esponenziale il suo desiderio di uccidere Meng Hao.


Aveva gli occhi iniettati di sangue. Il veleno era sotto controllo, ma non poteva essere espulso facilmente. Infatti, era sicuro che fosse impossibile espellerlo allo stadio di Condensazione del Qi. Ce l'avrebbe fatta solo raggiungendo lo stadio della Stabilità della Consistenza.


"Mare della Via Lattea!" urlò, mentre i capelli si agitavano intorno a lui come impazziti. Si morse la lingua e sputò un globo di sangue. Una perla viola fluttuò fuori insieme al sangue, al cui interno si poteva veder ribollire una massa di vento. Non appena apparve, si alzò un impetuoso vento di burrasca, che spazzò via le ultime tre frecce di Meng Hao, per poi ridurle a pezzi.
                                


                                




                                


                                


                                



