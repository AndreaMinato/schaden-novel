---
weight: 74
title: Capitolo 74 - Non Prima Di Cent’Anni
pubDate: 2025-03-17T11:17:34.769Z
tags:
    - issth
---


La perla roteò di nuovo nella bocca di Shangguan Xiu, che con la mano libera colpì la propria borsa da trasporto. Apparvero delle spade volanti, stendardi e altri oggetti magici, che volarono contemporaneamente in avanti ed esplosero in mille pezzi. Shangguan Xiu alzò le mani, sollevando i frammenti degli oggetti magici fino a formare un mare di cocci amalgamati tra loro.


Il mare vorticò verso Meng Hao, fischiando attraverso l’aria.


Era il Mare della Via Lattea, una tecnica magica collaudata anni prima da Patriarca Via Lattea e divisa su più livelli: il più basso poteva essere usato solo da qualcuno al nono livello di Condensazione del Qi.


Un qualunque Coltivatore nello stadio della Stabilità della Consistenza avrebbe potuto scuotere la manica e creare un Mare della Via Lattea formato da cocci di oggetti magici. Ma nella fase di Condensazione del Qi era qualcosa di davvero potente.


Non era, dunque, una tecnica facile da usare. Solo qualcuno al picco del nono livello avrebbe potuto riuscirci con il supporto di una grande quantità di potere spirituale. In tutta la Città della Via Lattea, Shangguan Xiu era l’unico Coltivatore nella fase di Condensazione del Qi in grado di farlo.


Voleva finire la battaglia il più velocemente possibile, non soltanto per ottenere i tesori di Meng Hao, ma anche per tornare alla Città della Via Lattea ed estrarre il veleno dal suo corpo. Per quello aveva attaccato con la sua tecnica più potente, spedendo la nuvola di oggetti rotti verso Meng Hao, che prese un profondo respiro e colpì la propria borsa da trasporto.


Le spade volanti emersero, una dopo l’altra: dieci, cinquanta, cento spade, fino ad un totale di trecento spade intorno a lui. Meng Hao sollevò le mani e le spinse in avanti.


Le trecento spade formarono una pioggia di lame, che si condensò nella forma di un Drago Volante delle Tempeste. Meng Hao fece un passo avanti e due fasci di luce dorata apparvero nelle sue mani: le spade di legno. Il suo corpo mutò in un raggio luminoso e volò verso la pioggia di spade del Drago.


Era come se Meng Hao in persona fosse appena diventato lo spirito del Drago Volante delle Tempeste. Alzò la testa verso i cieli e ruggì, poi si lanciò verso il Mare della Via Lattea.


Risuonò un’esplosione che scosse i cieli e la terra: ci furono schiocchi e scoppi mentre le spade cadevano a pezzi, una ad una. Ma per ogni dieci spade che il Mare abbatteva, Meng Hao ne produceva altrettante.


La quantità più alta di spade volanti che riusciva a controllare era trecento. Nella borsa ne aveva altre settecento, duplicate l’anno prima. Dopo la sua battaglia con Ding Xin e durante il passaggio al nono livello di Condensazione del Qi, si era preparato a dovere.


L’espressione di Shangguan Xiu cambiò, la mano sinistra produceva disegni incantati e altri oggetti magici che andavano ad aggiungersi agli altri.


Le spade volanti di Meng Hao sibilavano e urlavano ad ogni nuovo colpo: il potere del Mare della Via Lattea era formidabile, non sarebbe stato facile avanzare. Roteò improvvisamente su se stesso, con lui le spade volanti fino a creare un turbine, Meng Hao nel mezzo. Si fermò, ma le spade rotearono sempre più in fretta.


Sembrava che un tornado stesse tagliando il Mare della Via Lattea a metà. Gli oggetti frantumati continuavano ad abbattersi contro le spade volanti, ma nonostante questo, quelle si spingevano oltre, facendosi strada attraverso l’agglomerato.


Shangguan Xiu si voltò: la base di Coltivazione di Meng Hao era scioccante, come il numero di oggetti magici che possedeva. La cosa più sbalorditiva era la sua esperienza nei combattimenti; la capacità di cambiare le tecniche così velocemente bastava a lasciarlo incredulo. Meng Hao e la sua pioggia di spade falciarono il Mare della Via Lattea, facendo esplodere i suoi frammenti in ogni direzione. Meng Hao si lanciò in avanti, mentre i due fasci dorati che componevano le spade di legno emettevano fischi acuti. Il terrore coprì il volto di Shangguan Xiu.


“Meng Hao!” gridò, gettandosi all'indietro il più velocemente possibile. Meng Hao, invece, non diceva nulla nemmeno mentre attaccava, rimanendo impassibile. Accelerò ancora, puntando una spada di legno al suo petto e l’altra alla sua fronte.


Shangguan Xiu era quasi allo stremo delle forze. Aveva dominato lo scontro per un po’, prima di essere avvelenato. Era da quel momento che le cose erano peggiorate. Non poteva dissipare il veleno, il che significava non poter nemmeno usare tutta la potenza della sua base di Coltivazione. Doveva costantemente sprecare parte del suo potere per limitare i danni del veleno, anche per questo era costretto ad arretrare.


Shangguan Xiu colpì il proprio petto con la mano lampeggiante; tossì una boccata di sangue, nel mezzo della quale si trovava la perla. Un arco di luce apparve a mezz'aria nel tentativo di bloccare le spade di legno. Lo scudo iniziò immediatamente a tremare, poi esplose, spingendo Shangguan Xiu all'indietro.


“Fermiamoci qui, Meng Hao.” disse in fretta. “Le tre grandi Sette ti cercano e la nostra battaglia avrà certamente attirato la loro attenzione. Potrebbero arrivare in qualunque momento. Non farò del male agli abitanti delle tre contee. Dimentichiamo le nostre inimicizie, che ne dici?”.


Meng Hao tacque: la sua energia spirituale aumentava sempre più, le spade di legno brillavano oltre lo scudo. Shangguan Xiu era terrorizzato, scosse la mano, ululando, indicando le pendici della montagna.


“Se continuerai, sterminerò gli abitanti delle tre contee!”


“Piccola Tigre!” urlò Meng Hao. Era la seconda volta che parlava in tutta la battaglia.


Una macchia rossa, luccicante, apparve alle pendici della montagna: un Globo di Sangue grande quanto una testa iniziò ad espandersi, come sul punto di esplodere. Comparve una figura emaciata, Piccola Tigre, con la mascella serrata e la mano tesa stretta attorno alla perla.


La perla si proiettò verso il Globo di Sangue, roteando su sé stessa e formando una barriera restrittiva che impedì al globo di espandersi oltre.


“Non resisterò a lungo, Meng Hao!” Piccola Tigre tossì una boccata di sangue, poi sedette a gambe incrociate, iniziando a meditare.


Il viso di Shangguan Xiu tremò ancora, non aveva il tempo per pensare al da farsi. Lo scudo collassò su sé stesso e la perla cadde in pezzi. Le spade di legno avanzarono con Meng Hao, l’intento omicida alle stelle.


Il sangue schizzò fuori dalla bocca di Shangguan Xiu, che perse il controllo del veleno nel suo corpo, facendolo quasi svenire una volta uscito. Continuò ad arretrare, sorridendo tristemente.


“I Cieli non mi aiuteranno…” disse con un’aspra risata. “Non perderò questo scontro, Meng Hao. E tu… giuro che spezzerò i passaggi del tuo Qi” sorrise deluso e impotente, ma senza disperarsi. C’era nell'aria qualcosa di ancora più oscuro.


Colpì la borsa con la mano sinistra e afferrò un elisir medicinale, ignorando le spade volanti in avvicinamento. L'energia spirituale parve sollevarsi e un forte aroma medicinale colmò l’aria. Ingoiò l’elisir con una risata amara.


Quando vide l’elisir, Meng Hao serrò gli occhi. Era color ambra: un Elisir della Stabilità della Consistenza. Un sigillo era inciso sulla sua superficie; era lo stesso Elisir che aveva venduto alla Città della Via Lattea.


“Io, Shangguan Xiu, ho raggiunto il primo livello di Condensazione del Qi quando avevo sette anni,” mugugnò fra sé e sé. “A trenta ho raggiunto il sesto. A trentanove ho raggiunto il nono. Ora ne ho novantanove…” Non guardò Meng Hao, fissava il cielo. Il potere nel suo corpo si rafforzò. Non si mosse: non poteva farlo, non finché non avesse assorbito completamente l’Elisir della Stabilità della Consistenza.


Nonostante fosse debole, il potere nel suo corpo era immenso, ben sopra il nono livello. Mentre si avvicinava alla Stabilità della Consistenza, le spade di legno si fermarono, a sette pollici dal corpo.


L’espressione di Meng Hao cambiò: poteva percepire l’aura del suo avversario farsi sempre più forte. Stava stabilizzando la sua Consistenza proprio lì, sul Monte Daqing. Anche l’espressione di Piccola Tigre mutò.


“Avrei potuto stabilizzare la mia Consistenza cinquant'anni fa,” disse Shangguan Xiu, scuro in volto “Ma non volevo. Non volevo una Consistenza Impeccabile. Sono cinquant'anni che pianifico una Consistenza superiore, tale da far tremare la terra. Voglio una Consistenza Perfetta. Ma oggi… sono ferito e avvelenato. Se non arrivo alla Stabilità della Consistenza, morirò certamente. Cinquant’anni di preparazione, e l’ultima fase… rovinata da te! Hai idea di quanto ti odi, Meng Hao!?” Shangguan Xiu abbassò la testa e fissò il suo avversario, con il volto calmo ma gli occhi gonfi di un odio intenso, che scavava nelle sue ossa e nel suo cuore.


Il cuore di Meng Hao prese a battere forte, percepì l’ombra della morte su di lui ma non arretrò. Ripensò a quando aveva consumato l’Elisir della Stabilità della Consistenza. Non era stato capace di muoversi per due mesi.


“Ero all’ottavo livello di Condensazione del Qi. Ci ho messo due mesi,” pensò Meng Hao. “Shangguan Xiu è stato al picco del nono livello per cinquant'anni, per questo assorbirà l’energia molto più in fretta. Deve esserci comunque un modo per batterlo!”. Prese un Elisir Rivitalizzante dell’Altopiano e lo ingoiò. Mentre l’energia spirituale emergeva dal corpo, scosse la mano verso le due spade volanti.


Le spade tremarono ed emisero un’aria potente, poi lentamente si mossero verso Shangguan Xiu, fermandosi a circa tre pollici di distanza. Era il limite di Meng Hao: non aveva abbastanza potere spirituale per farle muovere ancora.


“Non conosci i tuoi stessi limiti,” disse Shangguan Xiu con una gelida risata. “Avrei potuto stabilizzare la mia Consistenza cinquant'anni fa. Con la profondità della mia base di Coltivazione assorbirò l’Elisir della Stabilità della Consistenza in meno di un’ora. Faresti meglio a scappare. Ma ti assicuro: anche se correrai fino ai confini della terra, ti ucciderò.” Fissò Meng Hao, colmo d’odio.
                                



