---
weight: 75
title: Capitolo 75 - Riappare un Antico Sentiero!
pubDate: 2025-03-17T11:17:34.769Z
tags:
    - issth
---


Il volto di Meng Hao era serio. Volse lo sguardo verso le due spade di legno, che si libravano a pochi millimetri di distanza da Shangguan Xiu. Eppure quei pochi millimetri erano come un burrone che Meng Hao non poteva superare, non con la base di Coltivazione che aveva.


Shangguan Xiu non poteva più essere considerato come un vero e proprio Coltivatore nello stadio della Condensazione del Qi. Anche se non aveva ancora raggiunto la Stabilità della Consistenza, nel suo Lago dell’Essenza si stava formando un pilastro del Dao. Anche se Meng Hao era al nono livello di Condensazione del Qi, in quel momento, era così debole in confronto a Shangguan Xiu che non sarebbe riuscito a opporsi al benché minimo fiato.


Il divario tra la Stabilità della Consistenza e la Condensazione del Qi era come quello tra la terra e il cielo, qualcosa che non sarebbe mai cambiato. Nessun Coltivatore allo stadio di Condensazione del Qi sarebbe mai riuscito ucciderne uno allo stadio della Stabilità della Consistenza, con l'unica eccezione di qualche evento straordinario che andava contro il volere dei Cieli.


Il combattimento tra i due sarebbe stato come quello tra un adulto e un neonato. Anche se l'adulto fosse stato in qualche modo indebolito, sarebbe riuscito comunque a uccidere il neonato con una mano.


Quel giorno, Meng Hao aveva poco più di un'ora prima che un Coltivatore allo stadio della Stabilità della Consistenza apparisse di fronte a lui. Aveva già poche possibilità prima, ma, ora come ora, non ne aveva più nessuna.


Il tempo scivolava via velocemente e l'ombra della morte si faceva sempre più vicina. Anche se fosse fuggito, in poco tempo, non aveva importanza dove, fosse stato anche il più remoto angolo del Mare della Via Lattea, non avrebbe avuto nessuna possibilità di sfuggire alla morte.


"Che cosa posso fare..." gli occhi di Meng Hao erano iniettati di sangue. Non era l'unico nervoso. Più in giù, ai piedi della montagna, il volto di Piccola Tigre si faceva sempre più pallido. Al vedere l'evolversi della situazione, digrignò i denti.


"Meng Hao!" urlò. Evocò un incantesimo e poi spinse le mani sul proprio petto. Sputò un'incredibile quantità di sangue, che fluttuò di fronte a lui e diede forma a una manciata di nuvole rosse. "Questa perla è la mia vita, permettimi di aiutarti".


Non appena ebbe finito di parlare, svenne. La perla assorbì le nuvole di sangue di Piccola Tigre e si illuminò di un bagliore rosso. Vorticò ancora alcune volte intorno al Globo di Sangue, poi si lanciò verso Meng Hao. Quando lo raggiunse, il bagliore divenne più intenso, avvolgendolo completamente.


In quel momento, Meng Hao percepì una strana sensazione dentro di sé. Sentì che la sua base di Coltivazione stava aumentando in modo incredibile!


Il suo Mare dell’Essenza dorato ruggì mentre iniziava a espandersi. In un istante, le sue dimensioni erano raddoppiate. Divenne così infinito che gli sembrò che stesse per far esplodere il suo corpo.


Improvvisamente il corpo di Meng Hao si illuminò di una luce dorata, che lo fece apparire davvero straordinario.


Il Nucleo Demoniaco dentro di lui non ondeggiò, ma iniziò a vorticare rapidamente. In quell'istante un intenso potere spirituale fluì nel corpo di Meng Hao, inondandogli la mente di un rombo incredibile e... un filo di Qi!


Il Qi era debole, come il filo che aveva percepito quando aveva raggiunto il primo livello di Condensazione del Qi.


Ciò che Meng Hao non sapeva era che il filo di Qi nella sua mente era qualcosa che solo Coltivatori allo stadio della Stabilità della Consistenza possedevano: il Senso Spirituale!


Nemmeno Shangguan Xiu l'aveva potuto sviluppare, perché ancora non era passato del tutto allo stadio della Stabilità della Consistenza.


Eppure nemmeno Meng Hao era passato allo stadio della Stabilità della Consistenza. Invece aveva raggiunto il decimo livello di Condensazione del Qi! Una serie di scoppiettii risuonò nel suo corpo. Incredibili quantità di sporcizia fuoriuscirono dai suoi pori mentre faceva esperienza di una sorta di battesimo nelle acque del più alto livello di Condensazione del Qi, quello che nessun altro al mondo poteva vantare.


Il decimo livello di Condensazione del Qi!


A Meng Hao girò la testa. In un battito di ciglia il suo corpo divenne molto più duro e forte. Non aveva solo sviluppato il Senso Spirituale, ma anche il suo corpo era miracolosamente diventato molto più potente.


Nel mondo della Coltivazione, il decimo livello di Condensazione del Qi era qualcosa di molto raro da vedere. Infatti, negli anni, molti tra i più potenti membri di diverse generazioni avevano fatto molte ricerche sulla fase di Condensazione del Qi per determinare se esistessero o meno un decimo, un undicesimo o un dodicesimo livello.


A livello teorico era possibile, in alcuni resti di testi antichi venivano menzionati questi livelli. Apparentemente, in tempi antichi, in tutto c'erano tredici livelli di Condensazione del Qi! Secondo le leggende, anche nell'antichità, era raro che qualcuno raggiungesse il decimo livello, e ancora di più l'undicesimo. Chiunque raggiungesse un tale livello  avrebbe inevitabilmente scosso il mondo.


Nel mondo della Coltivazione moderna, il decimo livello di Condensazione del Qi non era nulla più che una leggenda.


Negli anni, innumerevoli generazioni di Coltivatori avevano fatto ricerche e alla fine erano giunti a una conclusione. Anticamente c'erano tredici livelli di Condensazione del Qi. Ma il nono livello era stato posto come limite. Il decimo livello e i successivi erano stati bloccati secondo il volere dei Cieli. Da quella volta c'erano solo nove livelli!


C'era solo un'altra opzione, considerata assurda dalla maggior parte, che affermava che l'antico volere dei Cieli fosse cambiato e che fosse stato sostituito da una nuova volontà, ossia che i Cieli approvassero solo nove livelli di Condensazione del Qi e che avessero quindi distrutto la via per il decimo livello. E questo perché chi avrebbe seguito la via del decimo livello sarebbe stato in grado di combattere contro i Cieli, una cosa assolutamente proibita.


Se un Coltivatore fosse riuscito ad accumulare abbastanza energia spirituale del cielo e della terra avrebbe potuto tracciare il sentiero per il mitico decimo livello della Condensazione del Qi dei tempi antichi!


Il sentiero era il punto centrale. Purtroppo era stato spezzato nell'antichità e, anche se esisteva ancora, era distrutto oltre ogni speranza di ricostruzione.


Ma quel giorno era apparso nel corpo di Meng Hao, visibile non solo a lui, ma anche a un esterrefatto Shangguan Xiu. Com'era possibile che proprio davanti ai suoi occhi Meng Hao... fosse davvero entrato nel leggendario decimo livello di Condensazione del Qi?


"Impossibile... il decimo livello di Condensazione del Qi è solo una leggenda" L'espressione di Shangguan Xu era attonita. "Secondo le leggende il decimo livello di Condensazione del Qi è uno stadio di rafforzamento del corpo... In teoria esiste, ma era raro da raggiungere anche nei tempi antichi... Impossibile!"


Se Piccola Tigre non fosse svenuto, sarebbe rimasto scioccato anche lui. Anche se la perla era sua ed era composta dalla sua forza vitale, non aveva mai avuto un tale incredibile effetto su di lui. A qualunque livello fosse, gli permetteva di raggiungere un livello di potere pari a metà del livello successivo. Per esempio, ora era al quinto livello di Condensazione del Qi, ma, in termini di potere, si poteva considerare a metà del sesto livello.


I capelli di Meng Hao vorticarono all'impazzata e i suoi occhi brillarono. Prese un respiro profondo, sentendo l'immenso potere che sorgeva dentro di lui. Sentì il filo di Qi nella sua mente, così come la forza che si diffondeva nei suoi muscoli e nel suo sangue. Sapeva che ora, non era più debole.


Però c'era un effetto collaterale. Non appena raggiunse il decimo livello di Condensazione del Qi, i Cieli tagliarono ogni tipo di relazione con lui. Non poteva sentire in alcun modo il potere della terra e del cielo, come se fosse stato completamente escluso. Sentì un sentimento di risucchio selvaggio dentro di lui, come se ci fosse un neonato in cerca di cibo... che però gli veniva negato.


In quel momento, il suo corpo sembrava ancora quello del debole accademico, ma in realtà i suoi muscoli erano così forti che avrebbero potuto spezzare a metà le mura di una città.


In ogni caso, non era il momento giusto per tutte quelle considerazioni. I suoi occhi lampeggiarono mentre guardava Shangguan Xiu e l'espressione attonita dipinta sul suo volto. Meng Hao prese un respiro profondo e sollevò la mano destra, puntando il dito contro le spade di legno.


Il colpo del dito conteneva tutto il potere del decimo livello di Condensazione del Qi di Meng Hao, tutta la sua Vista Spirituale, tutta la forza del suo corpo.


Era l'attacco più potente di Meng Hao. Probabilmente era addirittura il colpo più potente tra tutti gli attacchi dei Coltivatori allo stadio di Coltivazione del Qi nello Stato di Zhao.


Risuonò un boato quando colpì la spada di legno. Il potere della spada scaturì con forza, coprendo i pochi millimetri che mancavano e affondando nel petto di Shangguan Xiu. Risuonò un altro boato mentre trapassava completamente il suo petto, emergendo dall'altra parte in una fontana di sangue.


Il corpo di Shangguan Xiu tremò, ma ancora non poteva muoversi. I suoi occhi si colmarono di terrore non appena percepì l'incredibile quantità di energia spirituale che fluiva dalla ferita. In un battito di ciglia la perdita raggiunse la sua Stabilità della Consistenza. Ora il tempo che avrebbe impiegato a raggiungere lo stadio della Stabilità della Consistenza sarebbe stato molto, molto più lungo.


Fu un in quel momento che Meng Hao sollevò di nuovo la mano e toccò l'altra spada di legno, che vibrò mentre si scagliava contro il collo di Shangguan Xiu.


"Meng Hao, non oserai uccidermi..." Shangguan Xiu era completamente in preda al panico. La sua fredda arroganza e sete di sangue erano sparite, sostituite da una smania disperata di evitare la morte.


Meng Hao non disse nulla. I suoi occhi brillavano di una luce oscura mentre la spada che aveva appena toccato avanzava di quei pochi millimetri e si piantava nel collo di Shangguan Xiu. Nell'istante in cui si conficcò nel suo collo, Shangguan Xiu girò la testa in una posizione impossibile. La spada di legno aprì un enorme taglio dal quale sgorgò sangue, senza però ucciderlo.


Shangguan Xiu fu paralizzato dal terrore. Poteva sentire la forza vitale che lo abbandonava e il suo potere spirituale che si dissipava. Mentre l'energia spirituale si riversava fuori dal suo corpo, iniziò a rispondere.


"Meng Hao, non c'è odio tra di noi che non possa essere dimenticato. Se mi lasci andare, ti consegnerò le Sacre Scritture dello Spirito Sublime..." Shangguan Xiu non poteva essere più spaventato. Prima ancora che potesse finire di parlare, le due spade di legno tornarono indietro piantandosi nel suo petto e spruzzando sangue ovunque. Shangguan Xiu lanciò un grido raggelante, il tono colmo di debolezza e disperazione.


Meng Hao non poteva essere meno interessato alle Sacre Scritture dello Spirito Sublime da lui menzionate. I suoi occhi erano più duri che mai, non importava ciò che Shangguan Xiu avrebbe detto, non si sarebbe fermato finché non fosse morto definitivamente.


Meng Hao era fatto così. Una volta presa una decisione, non cambiava idea facilmente.
                                
                                



