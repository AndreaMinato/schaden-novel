---
weight: 790
title: Capitolo 79 - Uccidi!
pubDate: 2025-03-17T11:17:34.770Z
tags:
    - issth
---


"Quattro elisir velenosi", commentò Meng Hao, il tono serio e un'espressione terribile sul volto. "Io appartengo alla generazione più giovane e temo che se consumassi questo elisir non sarei in grado di guidarvi. Se il veleno farà effetto, morirò. Se non farà effetto, come potete essere sicuri che io riesca a disperdere il veleno in futuro? O è un'opzione che non avete nemmeno preso in considerazione?"


"Naturalmente c'è una tecnica per la dispersione del veleno" rispose l'anziano dal volto rosso della Setta del Vento Gelido, completamente inespressivo. "Crederci o meno dipende solo da te". Usò la stessa tecnica di Meng Hao contro di lui. Ora la risoluzione di tutti i diversi problemi dipendeva solo da Meng Hao.


Rimase in silenzio per un po'. Come aveva puntualizzato l'uomo, la scelta di credere o meno era solo sua. Purtroppo, se avesse deciso di non credere, la situazione non si sarebbe mai risolta.


Gli occhi di Meng Hao guizzarono verso i quattro elisir. Ne riconobbe tre. "Questo è... un Elisir del Drago Centopiedi. Questo è un Elisir del Cadavere Gelido e questo è un Elisir Secca Sangue. Per quanto riguarda questo..." L'elisir di tre colori di Lord Rivelazione era qualcosa che non aveva mai visto prima. Non c'era nessuna informazione che lo riguardava nell'antico contenitore di giada.


"La base di Coltivazione di Patriarca Affidabilità è alta quanto i Cieli" mormorò Meng Hao tra sé e sé. "Dovrebbe essere in grado di trovare una soluzione". Serrò la mascella, poi sollevò le mani e si mise in bocca uno degli elisir. Sembrava che contenesse qualcosa di vivo e, come previsto, Meng Hao provò un dolore lancinante mentre gli scivolava in gola. Ma il dolore non lo fece esitare. Con gli occhi iniettati di sangue, si sforzò di inghiottire tutti gli elisir. Mentre ingoiava l'elisir che gli aveva dato Lord Rivelazione, lo guardò dritto negli occhi.


Lord Rivelazione sorrise per tutto il tempo. Meng Hao non esitò neppure un momento. Sapeva che avrebbe dovuto prendere tutti gli elisir per fugare ogni possibile sospetto.


Nell'istante in cui mise in bocca l'elisir di Lord Rivelazione, questo si dissolse in un'aura che s'infiltrò nella sua carne e nel suo sangue. Al vedere Meng Hao che ingoiava i quattro elisir uno dopo l'altro, Liu Daoyun si sentì piuttosto soddisfatto.


I dieci o più Coltivatori allo stadio della Stabilità della Consistenza guadarono Meng Hao con uno strano sguardo negli occhi. Vederlo così risoluto li spinse ad essere ancora più attenti.


Meng Hao prese un respiro profondo. Con un'espressione seria, guardò gli Eccentrici. Non disse nulla.


"Andiamo" li esortò la donna anziana con un cenno. Agitò un dito in direzione di Meng Hao, poi si tramutò in un arcobaleno prismatico e volò via. Gli altri Coltivatori presenti la seguirono, uno dopo l'altro. Muovendo il dito, trasformò la borsa da trasporto che giaceva a terra ai piedi di Meng Hao in un orribile spirito di nebbia. Il suo corpo ondeggiò mentre si avvolgeva intorno a Meng Hao, per poi scagliarsi nel cielo.


Liu Daoyun li seguì, osservando Meng Hao con un sorriso.


"Sei morto!" gli disse con ferocia.


Meng Hao non rispose. Si limitò a guardare con freddezza il volto distorto di Liu Daoyun.


"Dopo che avrai portato i Patriarchi alla Grotta dell'Immortale, aspetta solo di uscirne. Morirai di sicuro. Anche se riuscissi a disperdere il veleno, non ti lascerò fuggire. Non c'è nessun luogo in cui tu possa nasconderti nello Stato di Zhao. In ogni caso, sei un discepolo della Fazione Interna della Setta dell'Affidabilità e non hai altra scelta che condurre questa gente a uccidere il Patriarca della tua stessa Setta. Come ci si sente?" Le perfide parole di Liu Daoyun erano cariche di scherno.


"Tu hai ucciso Sun Hua per una lancia d'argento. Come ci sente?" rispose freddamente Meng Hao, guardando Liu Daoyun sotto di lui. La terra scorreva veloce sotto i loro piedi. Era una velocità che, prima di allora, Meng Hao non era mai riuscito a raggiungere.


Per quanto riguardava Liu Daoyun, Meng Hao non poteva essere meno interessato di così. Ma le parole di Meng Hao lo colpirono come una stoccata che affonda in una ferita aperta. I suoi occhi si tinsero di rosso e guardò Meng Hao con odio incomparabile. Voleva davvero ridurlo a pezzi. L'incidente con Sun Hua era la cosa più umiliante che gli fosse capitata nella vita. In effetti, aveva rovinato ogni prospettiva futura che avrebbe potuto avere nella sua Setta. In poche parole era stato messo da parte. In quel momento, sembrava che stesse per sputare fuoco dagli occhi. Strinse i pugni con forza, mentre guardava Meng Hao, assetato di sangue.


Vedere il volto inespressivo di Meng Hao gli provocò una sensazione difficile da descrivere, ma che rischiava di farlo impazzire. Agitò i pugni nell'aria.


Ansimante, digrignò a lungo i denti prima di dire: "Hai ingoiato quattro elisir velenosi. Aspetterò finché il veleno non farà effetto. Il tuo corpo marcirà e il tuo cuore verrà fatto a pezzi".


"Oggi morirai sotto i colpi della mia spada" replicò Meng Hao freddamente, né felice, né arrabbiato. Guardò l'arido paesaggio di montagna che correva sotto di lui e poi si volse verso i quattro picchi della Setta dell'Affidabilità che si stagliavano in lontananza.


"Ti dai davvero un sacco di arie" rise freddamente Liu Daoyun, con un'espressione sinistra. Sembrava che non avesse preso sul serio le parole di Meng Hao. "Farai tutto da solo? Non vedo l'ora che il veleno faccia effetto!"


Non appena ebbe finito di parlare, risuonò un boato. Il gruppo era appena arrivato nella piazza principale della Setta dell'Affidabilità. Era completamente deserta, popolata solo da foglie cadute, escrementi d'uccello e alcuni animali che fuggirono spaventati.


Un forte vento accolse l'arrivo del gruppo e spazzò la piazza della Fazione Esterna della Setta. Una grande varietà di espressioni attraversò il volto di Meng Hao nel rivedere quel luogo.


"Cosa si prova a vedere la propria Setta ridotta così, Meng Hao?" chiese sogghignando Liu Daoyun. Non appena ebbe finito di parlare, Meng Hao si voltò, la voglia di ucciderlo ben visibile negli occhi. Aveva già iniziato a muoversi. Sollevò la mano e apparvero cinquanta spade volanti, che si scagliarono contro Liu Daoyun.


"Penso che sia il posto perfetto dove seppellirti".


Meng Hao aveva attaccato senza preavviso. Non aveva ancora finito di parlare che le spade erano già su Liu Daoyun. La sua espressione mutò, non immaginava che Meng Hao avrebbe osato attaccarlo in presenza di tutti quei Patriarchi.


Indietreggiò velocemente, mordendosi la lingua e sputando del sangue insieme a una perla. Questa perla era diversa dal tesoro che aveva usato in precedenza. Non appena volò fuori dalla sua bocca, iniziò a emanare un'intensa aura letale. Si trasformò in un orrendo volto demoniaco, che si scagliò contro le cinquanta spade volanti di Meng Hao.


Si udì un'esplosione non appena il volto demoniaco bloccò la maggior parte delle spade. Però, una spada lo trapassò e continuò la sua corsa in direzione di Liu Daoyun.


Il volto di Liu Daoyun si contorse. Sapeva di trovarsi in una situazione di vita o di morte, un momento critico. Si lasciò sfuggire un ululato, mentre portava avanti il braccio per difendersi dalla spada. La spada gli trapassò la spalla destra, facendo spruzzare sangue ovunque. Un orrendo lamento si propagò nella deserta Setta dell'Affidabilità.


Non appena la spada si conficcò nella sua spalla, esplose, facendo sparire il braccio destro di Liu Daoyun in una nuvola di sangue. Gli uscì anche del sangue dalla bocca, mentre indietreggiava, con il volto pallido e gli occhi sbarrati per la paura e lo sbigottimento.


Accadde tutto velocemente, nel tempo che ci avrebbe impiegato una mosca a prendere il volo. Il suo braccio destro era distrutto e le sue urla di orrore riecheggiavano ancora nell'aria. Gli Eccentrici delle tre Grandi Sette guardarono indietro, uno dopo l'altro, gli occhi freddi, soprattutto coloro che provenivano dalla Setta del Vento Gelido.


Liu Daoyun indietreggiò, urlando e gemendo.


"Patriarchi, questo ragazzo..."


Con un'espressione gelida, Meng Hao avanzò. Anche se Liu Daoyun stava parlando, Meng Hao agitò la mano destra e apparvero cento spade volanti, che coprirono la piazza come una vera e propria pioggia di spade. Si abbatterono su Liu Daoyun. Liu Daoyun poteva anche essere al nono livello di Condensazione del Qi, ma lo stesso valeva per Meng Hao. Oltretutto la base di Coltivazione di Meng Hao si basava sulle Sacre Scritture dello Spirito Sublime e poteva vantare un mare dell'Essenza dorato. Inoltre aveva ancora un pizzico di Senso Spirituale nella mente. Tutto ciò era più che sufficiente per distruggere Liu Daoyun. La pioggia di spade fischiò mentre fendeva l'aria. Liu Daoyun non ebbe più il tempo per parlare.


Risuonò un boato e Liu Daoyun sputò ancora sangue. Di fronte a lui brillò una luce vivace e una spada cristallina prevalse sul potere delle cento spade volanti di Meng Hao. Eppure ciò inflisse ancora più ferite a Liu Daoyun, che indietreggiò ulteriormente, ululando.


"Patriarchi, salvatemi!"


"Meng Hao, ferma la tua mano!" ordinarono i quattro Esperti allo stadio della Stabilità della Consistenza della Setta del Vento Gelido. Si accigliarono, palesemente contrari al fatto che Meng Hao uccidesse Liu Daoyun davanti a così tante persone. I loro corpi si tramutarono in fasci di luce mentre si scagliavano in avanti.


“È una faccenda tra me e lui" replicò Meng Hao,  senza neppure guardare i quattro esperti allo stadio della Stabilità della Consistenza. "Anche se il veleno farà effetto ora, ucciderò quest'uomo!" La sua espressione era letale e risoluta.


Colui che voleva uccidere era Liu Daoyun della Setta del Vento Gelido. Ma c'erano anche altre persone, che appartenevano ad altre Sette oltre alla Setta del Vento Gelido. Questi, naturalmente, non sarebbero semplicemente rimasti a guardare mentre Meng Hao veniva avvelenato a morte prima di aprire la Grotta dell'Immortale. Non avrebbero permesso che delle piccolezze come i problemi tra le altre Sette interferissero con i loro interessi.


Gli altri volarono avanti, bloccando la strada agli esperti allo stadio della Stabilità della Consistenza della Setta del Vento Gelido.


"Compagno Daoista Zhang, non è necessario prestare attenzione ai futili problemi tra i Coltivatori allo stadio della Condensazione del Qi. Vieni, vieni, non ci vediamo da anni. Perché non andiamo a chiacchierare per ricordare i vecchi tempi?"


"Esatto. Fratello Chen, non ci vediamo da tre anni. Ho alcune domande sulla Coltivazione e speravo di discuterne con te". I volti dei quattro esperti divennero lividi all'udire queste parole. Stavano per parlare quando Liu Daoyun si lasciò sfuggire un altro terrificante grido.


Le dita di Meng Hao danzarono per evocare un incantesimo e duecento spade volanti discesero dal cielo. Caddero su Liu Daoyun emettendo un fischio che faceva male alle orecchie. Meng Hao fece un altro passo in avanti e lanciò un incantesimo. Apparve un Pitone di Fuoco, lungo diverse dozzine di metri. Dell'altro sangue uscì dalla bocca di Liu Daoyun mentre la sua spada cristallina andava in pezzi. Continuò a indietreggiare, gli occhi colmi di disperazione.


Dall'altra parte, gli occhi di Meng Hao brillavano di determinazione e della voglia di ucciderlo. Volò in avanti e apparve una spada nella sua mano destra. Era la spada di legno, che si scagliò verso Liu Daoyun con potenza inarrestabile.


"Fuori dai piedi!" Il volto dei quattro esperti allo stadio della Stabilità della Consistenza cambiò. Urlarono e tentarono di farsi strada per fermare Meng Hao.


"Quest'uomo ha tentato di uccidermi diverse volte. È una faccenda personale. Se qualcuno tenterà di fermarmi, mi ucciderò prima che possiate aprire la Grotta dell'Immortale del Patriarca!" Ignorò completamente i quattro esperti, mentre le sue parole rimbombavano. Senza il benché minimo accenno di esitazione, si scagliò contro Liu Daoyun brandendo la spada di legno, chiaramente intenzionato a ucciderlo.


"Patriarchi, salvatemi!" urlò con voce stridula Liu Daoyun. Sembrava che i quattro esperti stessero per attaccare, quando si udì un secco colpo di tosse. Proveniva dalla donna anziana. I quattro esperti furono presi dallo shock e si bloccarono immediatamente, con il volto pallido. Il colpo di tosse era penetrato nei loro cuori come un fulmine dei Cieli, facendo girare loro la testa.


"Questo è troppo!" sentenziò l'anziano dal volto rosso della Setta del Vento Gelido. Sbuffò di disapprovazione e uno sguardo freddo gli apparve negli occhi, poi si scagliò contro Meng Hao. Non appena ciò accadde, Lord Rivelazione iniziò a ridere di cuore. Agitò la mano e lo sguardo freddo volto verso Meng Hao svanì.


"Tu!" lo apostrofò l'anziano dal volto rosso, gli occhi colmi di rabbia.
                                


                                



