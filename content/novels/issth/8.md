---
weight: 8
title: Capitolo 8 - Zhao Wugang
pubDate: 2025-03-17T11:17:34.745Z
tags:
    - issth
---


"Manca solo un mese, ma durante questo mese devo impegnarmi per alzare il livello della mia base di Coltivazione." Ripose con cura lo specchio di rame nella borsa da trasporto. Sapeva che doveva assolutamente tenere segrete le sue abilità. Altrimenti, sarebbe stato derubato e sicuramente avrebbe anche perso la vita.


Guardò il suo corpo e tutto il sudiciume che lo copriva. Nell'eccitazione del momento, si era quasi scordato di essere sporco dalla testa ai piedi. Ma ora, si era calmato un po'. Uscì dalla Grotta dell’Immortale e si diresse verso il vicino ruscello dove si lavò dal sudiciume e dalle impurità.


Tornò indietro, il cielo si stava schiarendo. Tirò fuori il Manuale di Condensazione del Qi e iniziò a studiarlo.


“Raggiungendo il secondo livello di Condensazione del Qi, è possibile utilizzare le Abilità degli Immortali. Raggiungendo il quinto livello, è possibile studiare la tecnica della Camminata del Vento, che è un’Abilità degli Immortali simile al volo.” Meng Hao chiuse gli occhi, sentendosi percorso da un brivido pensando alla tecnica della Camminata del Vento del quinto livello di Condensazione del Qi.


In quel momento, sentì improvvisamente salire la temperatura nella Grotta dell’Immortale. Poi, comparvero delle lingue di fuoco nella sua mano destra. Considerando che pensava ancora come un mortale, la vista di quella scena causò grande eccitazione al cuore e alla mente, ma tale eccitazione fece presto estinguere le fiamme.


Meng Hao si calmò prontamente e fece circolare la sua base di Coltivazione. Sfortunatamente, a pomeriggio inoltrato, dopo dozzine di tentativi, non riusciva a produrre più di qualche scintilla, dopo di che l’energia spirituale nel suo corpo si disperdeva.


“È difficile utilizzare questa Arte del Serpente di Fuoco,” disse Meng Hao accigliato. Comunque aveva una personalità testarda e non si sarebbe scoraggiato così facilmente, infatti fece pratica negli esercizi di respirazione prima di provare ancora.


Scese la notte, e venne di nuovo l’alba. Per due giorni Meng Hao provò e riprovò, fallendo ogni volta, prima di collassare completamente esausto. Quando l’energia spirituale si disperdeva, lui ricominciava gli esercizi di respirazione e la decisione nei suoi occhi cresceva sempre più forte.


“Non posso credere di non riuscire ad utilizzare l’Arte del Serpente di Fuoco!” disse Meng Hao, digrignando i denti e colpendo la borsa da trasporto con il palmo della mano. Poco dopo, il Nucleo Demoniaco apparve nella sua mano.


Sapeva che consumando il Nucleo, e se lo specchio aveva davvero qualche altro potere straordinario, anche riuscendo a racimolare abbastanza Pietre dello Spirito non avrebbe più avuto un Nucleo originale da poter duplicare.


“Non importa, non ho tempo di preoccuparmi di questi dettagli. Nel peggiore dei casi, dovrò ritornare sulle montagne e trovare delle bestie demoniache.” Esitò un attimo, poi ingoiò il Nucleo Demoniaco, chiuse gli occhi e cominciò a praticare gli esercizi di respirazione. L’energia spirituale esplose dentro di lui, diffondendosi in ogni angolo del corpo.


Il tempo passò, e presto diventò pomeriggio. Meng Hao aprì gli occhi, e questi scintillarono. La sua base di Coltivazione era sempre al secondo livello ma era decisamente più forte.


“Credo che con altri tre o forse cinque Nuclei, potrei raggiungere il terzo livello di Condensazione del Qi.” Si sentì un po’ deluso realizzando che più alta diventava la sua base di Coltivazione, più era difficile fare progressi. Ma i suoi occhi si riempirono di aspettativa quando pensò allo specchio di rame. Alzò la mano in aria e chiuse il palmo a formare un pugno.


Come alzò il pugno, apparirono le fiamme, coagulandosi lungo il suo braccio destro e creando un piccolo serpente infuocato lungo come un dito che emanava un calore opprimente. Meng Hao sentì l’energia spirituale nel suo corpo ridursi istantaneamente del trenta percento.


La faccia diventò pallida, ma sorrise mentre un lampo di comprensione gli attraversò la mente. Balzò fuori dalla Grotta dell’Immortale e agitò la mano destra. Il Serpente di Fuoco volò, schiantandosi contro un albero.


Un forte botto si diffuse, l’intero albero fu avviluppato dalle fiamme e dopo pochi istanti non rimase altro che cenere.


“Devo trovare un’occasione per farlo davanti a Ciccio. Sono sicuro che mi elogerebbe.” Poi sorrise eroicamente.


Passò mezzo mese, durante il quale Meng Hao setacciò le montagne in cerca di bestie demoniache ed allenando l’Arte del Serpente di Fuoco. Si impegnò più che con i suoi studi da mortale, e presto diventò abbastanza competente, riuscendo così a ridurre anche il consumo di energia spirituale. Ma nonostante questo , doveva ancora concentrarsi intensamente per un periodo di almeno dieci respiri prima di poterlo formare.


Andò anche nella Fazione Esterna della Setta e cercò segretamente di utilizzare lo specchio su alcuni discepoli. Però non ci fu alcuna reazione. Dopo alcuni tentativi, Meng Hao arrivò alla conclusione che lo specchio di rame funzionasse solo su creature estremamente pelose. Era un peccato, ma nonostante ciò, lo specchio era comunque più potente di quanto avesse potuto desiderare.


Sfortunatamente, durante il mezzo mese precedente non aveva incontrato alcuna bestia demoniaca e la sua base di Coltivazione rimase stagnante. Per fortuna però, dopo ogni utilizzo dell’arte del Serpente di Fuoco, la sua base di Coltivazione aumentava di poco durante il periodo di recupero. Tuttavia,non osava cimentarsi in questa pratica nelle montagne selvagge. Solo nella Grotta dell’Immortale.


“Ci sono ancora dieci giorni prima del Giorno di Distribuzione di Elisir. Devo inoltrarmi più a fondo nelle montagne.” Avendo preso la sua decisione, Meng Hao partì al mattino presto dirigendosi velocemente verso le montagne.


Non si riposò durante tutto il giorno, e quando calò la notte, aveva già perso il conto di quante montagne avesse oltrepassato. Finalmente, alle pendici di una montagna nera, incontrò una bestia demoniaca che aveva la forma di un orso.


Durante la battaglia usò sia l’arte del Serpente di Fuoco che il potente specchio di rame. Ci fu una serie di cinque esplosioni seguite da un urlo tanto miserabile quanto assordante, dopo di che la creatura morì in una pozza di sangue.


Prese il suo Nucleo e proprio quando stava per inoltrarsi ancora più a fondo nella catena montuosa, gli si rizzarono tutti i peli del corpo. A poca distanza davanti a lui apparvero cinque bestie demoniache con le teste di elefante e i corpi di tigre. Lo fissarono, gli occhi freddi.


Con lo specchio poteva confrontarsi facilmente con una bestia demoniaca. Ma contro cinque sarebbe stato molto difficile. Indietreggiò lentamente, mentre con la mano stringeva forte lo specchio.


Improvvisamente, un ruggito imponente si diffuse tra gli alberi che coprivano la montagna nera. Crebbe d’intensità finché non diventò simile ad un’esplosione. L’espressione di Meng Hao cambiò e iniziò a correre più veloce che poteva, senza l’intenzione di rallentare neanche per un attimo.


Fortunatamente, le cinque bestie demoniache non lo inseguirono, e lui svanì presto tra le montagne.


“Quell'urlo sembrava proprio simile a quelli del Maestro Shangguan. Sembra che si siano molte bestie demoniache vicino a quella montagna nera, anche bestie demoniache Maggiori.” Mentre si allontanava, guardò indietro verso la montagna nera, sempre più convinto della pericolosità di quel luogo.


Dieci giorni passarono in fretta. Usando la montagna nera come limite, Meng Hao si avventurò tra le montagne, ma non incontrò altre bestie demoniache. Il Nucleo Demoniaco dell’Orso nella sua borsa da trasporto gli sembrava sempre più prezioso, così decise di non assorbirlo.


Il Giorno di Distribuzione di Elisir arrivò, e il suono delle campane riempì l’aria. Meng Hao lasciò la Grotta dell’Immortale e si diresse verso la Fazione Esterna della Setta. Quando era partito il mese scorso, la sua base di Coltivazione era al primo livello di Condensazione del Qi, ma ora aveva già raggiunto il secondo. Anche se il terzo livello non era in vista, ipotizzava che con l’aiuto dello specchio , in futuro avrebbe fatto enormi progressi.


Sempre preoccupato, di subire una sconfitta, Meng Hao camminò verso la Piazza di Distribuzione di Elisir. Quando vi entrò, molti discepoli lo videro e ovviamente lo riconobbero.


Il mese precedente, le sue azioni avevano sbalordito la Fazione Esterna della Setta. Nonostante il suo livello di Coltivazione fosse basso, e fosse passato un mese intero, la questione era ancora sulla bocca di tutti.


Questa volta non c’era Shangguan a presiedere, bensì un altro uomo di mezz'età. Come l’ultima volta, distribuì un Elisir per la Coltivazione dello Spirito e metà Pietra dello Spirito. Ma stavolta non ci fu una Distribuzione Individuale di Elisir.


Non appena l’elisir e le Pietra dello Spirito furono dentro la borsa da trasporto, e i pilastri diventarono scuri, Meng Hao se ne andò velocemente, senza esitazione. Mentre stava uscendo, diede una rapida occhiata alla piazza, dove vide qualche Coltivatore bloccare i propri condiscepoli per prenderne gli elisir medicinali e le Pietre dello Spirito.


Sembrava che la benedizione della Sorella Anziana Xu facesse ancora effetto. Combinato con il passo svelto, l’unica cosa che ricevette fu qualche sguardo freddo. Nessuno si azzardò a prendergli qualcosa.


Tirò un sospiro di sollievo. Sapeva bene che il nome della Sorella Anziana Xu non lo avrebbe protetto per sempre. Sarebbe bastato per questo mese, forse anche il prossimo, ma non di più.


“Se lo specchio di rame continua a funzionare, nel giro di pochi mesi… vedremo chi deruberà chi!” Con gli occhi scintillanti, chinò la testa e procedette ancora più velocemente.


Uscì dalla Fazione Esterna della Setta, camminando il più veloce possibile verso la Grotta dell’Immortale, impaziente di estrarre lo specchio di rame. Quando arrivò nelle vicinanze della grotta, si fermò improvvisamente, contraendo le pupille. Una persona era appena uscita dalla foresta.


Indossava una tunica verde e sembrava avere ventiquattro o venticinque anni. Aveva un’espressione arrogante e fissava freddamente Meng Hao. La sua base di Coltivazione non era quella di una persona ordinaria. Era al terzo livello di Condensazione del Qi. L’uomo rimase lì fermo, bloccando il passaggio a Meng Hao.


“Saluti, Fratello Anziano Zhao,” disse Meng Hao, cambiando espressione e facendo qualche passo indietro. Mise la mano sinistra dietro la schiena e indietreggiò ancora. Aveva già visto questa persona. Tutti nella Fazione Esterna della Setta conoscevano il Fratello Anziano Zhao Wugang. Era crudele e spietato, e non pochi discepoli di basso livello erano morti per mano sua nella Area Pubblica. Era il tipo di persona che s’ingraziava i discepoli sopra al terzo livello, ma regnava spietatamente su quelli al primo e secondo livello.


“Così, hai sentito parlare di me,” disse Zhao Wugang freddamente. “Allora non c’è bisogno di ulteriori presentazioni. Dammi l’elisir medicinale e la Pietra dello Spirito.” Gli altri non osavano toccare Meng Hao, ma Zhao Wugang era entrato nella Setta anni prima e sapeva come funzionassero le cose. Sorella Anziana Xu s’isolava spesso, ignorando le vite di quelli al di sotto di lei.


“Fratello Maggiore Zhao, non puoi fare un’eccezione?” disse Meng Hao, facendo qualche passo indietro. “Io… Sono solo un semplice studente e ho appena ricevuto l’elisir medicinale e la Pietra dello Spirito. Non puoi concedermi un po’ di tempo?” La coltivazione di questa persona era più alta della sua di più di un intero livello. Come se non bastasse, non aveva mai combattuto contro nessuno. La sua faccia sbiancò dalla paura.


“Ti definisci uno studente?” Sogghignò e iniziò a ridere sguaiatamente. “Non dirmi che prima di arrivare qui eri uno studente. Avanti, forza, recita qualche poesia per il tuo Fratello Anziano. Forse mi renderai di buonumore e non ti spezzerò le gambe.”


“Fratello Anziano Zhao…” Meng Hao era estremamente nervoso e arrabbiato, ma non aveva altra scelta se non provare a farlo ragionare. “Il saggio dice, se…”


“Zitto. Oltre all'elisir medicinale e alla Pietra dello Spirito prenderò anche la Grotta dell’Immortale. Da adesso in poi, saremo confratelli all'esterno, ma nella grotta sarai il mio schiavo. Se dici anche solo una parola, ti farò capire il significato dell’espressione “meglio la morte che continuare a vivere!” Cominciò ad avvicinarsi a Meng Hao con uno sguardo omicida.


La sua base di Coltivazione aveva già raggiunto il terzo livello, e gli servivano grandi quantità di energia spirituale. Quindi aveva un ovvio interesse per la Grotta dell’Immortale di Meng Hao. Nonostante ciò, aveva paura della Sorella Anziana Xu, quindi aveva pensato di tenere Meng Hao come servo. Dopo qualche tempo, Sorella Anziana Xu si sarebbe sicuramente dimenticata di una simile nullità, e lui avrebbe potuto uccidere Meng Hao. Altrimenti, avrebbe potuto renderlo storpio e fargli recitare poesie per dimostrare quanto Zhao Wugang fosse elegante.


“La Grotta dell’Immortale appartiene alla Sorella Anziana Xu. Come posso agire per conto suo? Fratello Anziano Zhao, ti prego di non mettermi in questa posizione.” Intanto dietro la schiena, Meng Hao stava facendo convergere energia spirituale nel palmo della mano. Sapeva di non essere all'altezza di Zhao Wugang, ma la Grotta dell’Immortale era troppo importante e ancor di più lo era la Pietra dello Spirito. Non poteva permettersi di consegnargliele. Perciò, con il cuore pieno di rabbia e incertezza, aveva usato il nome della Sorella Anziana Xu.


“Io ti mostro un po’ di rispetto e tu m’ignori,” disse Zhao Wugang sbuffando. “ Te la sei proprio cercata. Lascia che t’insegni cosa vuol dire invidiare i morti!” Con un’espressione impaziente e le mani tese a formare degli artigli, si lanciò verso Meng Hao. Con somma soddisfazione di Zhao Wugang, Meng Hao sembrava totalmente scioccato e spaventato. Adorava vedere quell'espressione sulla faccia di quelli più deboli di lui.


Riusciva già ad immaginare Meng Hao, tremante, cadere al suolo davanti a lui. Proprio quando si sentiva più fiero di sé, appena prima di raggiungere Meng Hao, l’espressione terrorizzata di Meng Hao si trasformò in austerità. La sua mano apparì da dietro la schiena e un Serpente di Fuoco incandescente, lungo come un dito, venne scagliato verso Zhao Wugang.


Il cuore di Meng Hao batteva all'impazzata. Sapeva che l’arte del Serpente di Fuoco non era abbastanza potente da uccidere il suo avversario, ma sperava almeno di poterlo rallentare. Non poteva farsi catturare, né tantomeno cedere tutti i suoi possedimenti e diventare un servo. Appena possibile sarebbe fuggito verso le montagne.


“L’arte del Serpente di Fuoco!” L’espressione di Zhao Wugang cambiò e scattò indietro. La sua mano batté la borsa da trasporto e apparve una piccola spada bianca che lanciò verso il Serpente di Fuoco.


Ci fu uno scoppio, e il Serpente di Fuoco scomparve. La spada bianca era stata piegata e distorta, quindi la calciò via e scomparve nella foresta. Sembrando un po’ imbarazzato, Zhao Wugang continuò ad indietreggiare, guardando Meng Hao fuggire sulle montagne. Era sia furioso che stupito.


“Ha già raggiunto il secondo livello di Condensazione del Qi,” disse furiosamente Zhao Wugang. “La Grotta dell’Immortale di Sorella Anziana Xu è davvero efficace. Sembra proprio che dovrò uccidere quel ragazzo.” Quindi partì all'inseguimento.


Dopo averlo inseguito per un po’, si accorse che Meng Hao aveva molta più familiarità con questa parte della montagna rispetto a lui. Inoltre, correva molto velocemente. Zhao Wugang aveva problemi a stargli dietro.


“Piccolo bastardo.” Urlò Zhao Wugang con una voce sinistra. “Non c’è nessuno su queste montagne. Vuoi morire? Sto venendo a finirti!” Vedendo quanto veloce Meng Hao riuscisse a correre, decise di utilizzare una delle sue tecniche più potenti. Ruggì, e il suo corpo si espanse, i peli crebbero spessi e di colore dorato. Alcuni bucarono perfino i suoi vestiti. Sembrava che si fosse trasformato in qualcosa di simile ad una bestia demoniaca.


Questa era una tecnica che aveva imparato prima di entrare nella Setta: l’abilità del Demone Mannaro.


Era un’abilità che poteva essere coltivata dopo aver raggiunto il secondo livello di Condensazione di Qi, ma la trasformazione in demone non era scontata. Il corpo diventava più grosso, più forte e più spaventoso. Una simile abilità gli avrebbe permesso di fare quel che voleva con i discepoli di livello più basso. Poteva usare quest’abilità solo per un limitato periodo di tempo, ma era piuttosto efficace. Il suo asso nella manica per uccidere.


Ora che la sua base di Coltivazione aveva raggiunto il terzo livello, l’abilità si era ancora più sviluppata. Potendo sviluppare un tale spessore, la pelliccia dorata fu una piacevole sorpresa. Essere in grado di cambiare aspetto in una forma demoniaca gli avrebbe permesso di scioccare i suoi avversari. Sprizzava sicurezza da tutti i pori, la sua pelliccia spessa e dorata risplendeva, potente e dominante. Gli crebbe del pelo anche sul viso. Sembrava proprio una bestia demoniaca dalla forma umana.


“Sarai la prima persona a morire per mano della mia abilità del Demone Mannaro! Così com'è giusto che sia!”
                                


                                



