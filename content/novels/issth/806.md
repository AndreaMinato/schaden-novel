---
weight: 806
title: Capitolo 806 - Il Vento si Agita nella Nona Montagna e Nono Mare!
pubDate: 2025-03-17T11:17:34.992Z
tags:
    - issth
---


Venti giorni prima, sul Pianeta Paradiso Meridionale, il padre di Meng Hao aveva sferrato un colpo con la sua spada, facendo scendere il Qi della spada sulle Terre Orientali. Aveva perforato una catena montuosa, da un antico tempio fatiscente, dove poi erano comparse le immagini illusorie di un tempio del rito Daoista. Il tutto era stato aperto dal padre di Meng Hao.


Quando ciò accadde, non era che l’inizio. Le increspature invisibili che si era diffuse erano difficili da nascondere e, infatti, si fecero largo dal Pianeta Paradiso Meridionale fino al cielo stellato, dopo di che molte figure onnipotenti le percepirono.


Sul Pianeta Vittoria Orientale, circa la metà di tutto il pianeta apparteneva al Clan Fang. In realtà, se il Clan Fang lo avesse voluto, avrebbe potuto prendere il controllo di tutto il pianeta senza difficoltà.


Quando le increspature invisibili si diffusero sul Pianeta Paradiso Meridionale dal Tempio dell’Antico Rito Daoista Immortale, una voce antica si alzò dall’interno di un tempio antico sul Pianeta Vittoria Orientale.


“Quindi è stato aperto un altro Tempio dell’Antico Rito Daoista Immortale… e nelle terre del Paradiso Meridionale… Il Prescelto dell’Array deve andare ad acquisire buona fortuna… Fang Xiangshan. Fang Yunti. Fang Donghan. Voi tre avete un legame predestinato per andare a cercare fortuna lì. Lo zio del vostro Clan Fang Xiufeng si trova sul Paradiso Meridionale, quindi può riuscire a darvi una qualche sorta di aiuto.


“Riguardo agli altri discepoli del Clan, anche se voi non siete legati dal destino, se volete andare… potete farlo”. La voce riecheggiò lungo tutto il pianeta e, in risposta, si levò un’energia incredibile da tre punti specifici. Uno di questi punti era un lago su cui si trovava una barca solitaria. Seduta a gambe incrociate sulla barca c’era una donna con abiti bianchi che sembrava elegante in modo irrealistico. I suoi lunghi capelli lucenti cadevano come un mantello lungo la sua schiena e lei sembrava eterea, oltre ciò che era mortale. Ai suoi lati c’erano due sagome indefinite, delle guardie che stavano lì per proteggerla sempre.


Le ciglia della donna sbatterono quando aprì gli occhi.


“Se questo è il tuo ordine, Patriarca, allora Xiang’er farà senza dubbio quel viaggio”.


In un altro punto c’era una distesa selvaggia di montagne che era costantemente pervasa da ruggiti di bestie selvatiche, tanto impressionanti da sembrare in grado di spaccare il cielo. In effetti questo luogo veniva definito come una zona limitata ed era incredibilmente pericoloso. Lì, sulle montagne, si trovava un giovane a petto nudo che al momento era bloccato in uno scontro mortale con una scimmia gigante che brillava di una luce dorata intensa. La scimmia ruggì e, sorprendentemente, comparve un Idolo del Dharma. Tuttavia, il giovane feroce riuscì comunque ad aprire in due la scimmia, ricoprendosi di una grande quantità di sangue.


“Il Tempio dell’Antico Rito Daoista Immortale?” disse il giovane. “Questo significa che di sicuro comparirà un Medaglione dell’Antico Dao Immortale! Fang Wei si sta allenando fuori e non tornerà presto. Questa buona fortuna toccherà sicuramente a me, Fang Donghan!”. Il giovane bevve una grande quantità di sangue della scimmia e poi si alzò in piedi. Si materializzarono due donne bellissime, non con corpi fisici ma con corpi spirituali. Una persona che sapeva come va il mondo avrebbe capito con un solo sguardo che si trattava di corpi dello Spirito del Vento, qualcosa che soltanto i membri del popolo dello Spirito del Vento potevano avere. Esistevano pochi membri come questi; in ogni generazione ne sarebbero nati solo una manciata adatti a Coltivare questo tipo di magia del Vento.


Le due donne presero un mantello che poi posarono sul giovane.


Il terzo posto era un bacino enorme pieno di innumerevoli pezzi di ossa rotte. Non si trattava di ossa comuni; ciascuna proveniva dalla zona esterna al cielo stellato ed era caduta in questo luogo come una meteora.


Il risultato fu che il bacino era pervaso da una pressione incredibile e ogni Coltivatore all’interno avrebbe fatto fatica a fare anche soltanto qualche passo. Quando ci si trovava all’interno, si aveva la sensazione che il proprio corpo fosse legato saldamente e, se si provava a sforzarsi per riuscire a camminare, il corpo sarebbe potuto esplodere.


Al momento, si poteva vedere un giovane seduto a gambe incrociate nelle profondità del bacino. Non aveva capelli e indossava un abito dorato. Si potevano sentire dei crepitii risuonare dal suo interno; il suo corpo fisico era estremamente potente. Poteva infatti fare affidamento solo su quel potere per resistere alla pressione impressionante che lo circondava.


Dopo che trascorse qualche istante, aprì gli occhi. Nel profondo di ogni occhio c’era l’immagine di quello che sembrava essere un pianeta, bizzarro e strano.


“Interessante. Un Medaglione dell’Antico Dao Immortale… se potessi ottenerlo e darlo alla Dea Zihixiang, probabilmente potrebbe migliorare l’impressione che lei ha di me”. Il giovane calvo sorrise e si alzò in piedi. Uscì dal bacino camminando, dove trovò due anziani che stavano di guardia al suo fianco.


Oltre a queste tre persone, ce ne erano più di dieci dal Pianeta Vittoria Orientale che avevano deciso di competere per questa particolare opportunità.


Nel frattempo, un giovane slanciato stava in piedi nel cuore di un deserto sul Pianeta Felicità Occidentale. Indossava un abito verde che ondeggiava al vento, e la spada legata alla sua schiena sprigionava un’aura della spada mostruosa che fece sembrare il deserto attorno a lui simile a un lago di spade. La musica del Dao fluttuava nell’aria e tutta la zona sembrava una Terra Santa. Mentre stava lì, sembrava che stesse ascoltando qualcuno con rispetto. Dopo un istante, nei suoi occhi comparve un bagliore intenso.


“Tempio dell’Antico Rito Daoista Immortale… ho la strana sensazione che se non andassi, me ne pentirei. In questo caso… devo andare solo a dare un’occhiata”. Sorrise appena, poi si trasformò in una lama di luce che sfrecciò verso l’orizzonte.


In un altro punto del Pianeta Felicità Occidentale, una donna velata sedeva a gambe incrociate sulla vetta di una montagna. Il Qi Demoniaco turbinava, facendo spostare il vento e i tuoni nell’aria.  Gli occhi della donna erano chiusi e la sua aura sembrava Demoniaca, eppure non lo sembrava; Immortale, eppure non lo sembrava.


“Tempio dell’Antico Rito Daoista Immortale”, mormorò appena, con voce ipnotica e affascinante. “Il Dominio Meridionale…”. Sorrise, mentre sembrava visualizzare l’immagine di un giovane.


“Ah, perché non dovrei andare a trovare qualche Vecchio amico?” disse. “Mi chiedo se quel piccolo delinquente sia riuscito nella Recisione dello Spirito”.


Nello stesso momento, sul Pianeta Giunco Settentrionale si stava svolgendo una scena impressionante.


Il Clan Li del Dominio Meridionale era semplicemente una divisione secondaria. Il vero Clan Li era estremamente famoso nella Nona Montagna e Nono Mare. Al momento, un enorme dirigibile si stava levando in volo dal Clan Li. Era lungo 30.000 metri e sulla parte frontale del dirigibile si trovavano dieci membri del Clan, i quali guardavano verso l’esterno mentre questo sfrecciava nel cielo stellato.


Uno di questi membri del Clan era una donna con un’arroganza gelida che sedeva dritta in testa al gruppo. Nei suoi occhi balenava la luce della luna e sulla sua fronte si poteva notare il segno di una foglia di salice. La sua espressione era fredda come il ghiaccio.


“Il Medaglione dell’Antico Dao Immortale deve essere mio!”


Sul Pianeta Giunco Settentrionale c’erano altri due luoghi in cui era possibile assistere a scene impressionanti simili. In un posto, un uomo anziano si materializzò all’improvviso all’esterno della bocca di un vulcano enorme. Congiunse le mani e fece un inchino profondo.


“Signorino Loudan, il Patriarca ha dato un ordine. Vuole che tu guidi alcune persone verso il Pianeta Paradiso Meridionale. È stato attivato un Tempio dell’Antico Rito Daoista Immortale. Vuole che tu vada a fare del tuo meglio per ottenere la buona fortuna”.


Rombo!


Una sagoma avvolta dalle fiamme emerse dal vulcano. Si fermò davanti all’anziano, dopo di che le fiamme che la circondavano si unirono a formare un corvo di fuoco che si posò sulla sua spalla.


Era un giovane alto e vigoroso, con una cicatrice che andava dalla fronte fino al collo, la quale gli dava un’aria del tutto spaventosa. I suoi abiti erano composti da simboli delle fiamme magiche, uniti a formare dei vestiti.


“Capisco”, disse con freddezza, poi si fece strada verso l’orizzonte.


In un altro punto c’era una foresta di bambù nera, al cui interno si nascondevano molte anime morte di recente che volavano avanti e indietro all’impazzata. Un giovane sedeva a gambe incrociate su una canna di bambù. Era bello, con le sopracciglia simili a spade e gli occhi simili a stelle. I suoi occhi brillavano intensamente mentre guardava un’altra canna di bam<u>b</u>ù nelle vicinanze.


Su quell’altro pezzo di bambù c’era un anziano che somigliava ad una scimmia. Fissava il giovane con arroganza e disprezzo, e il giovane ricambiava lo sguardo.


“Tu verrai con me!” disse il giovane.


“Col cavolo che vengo!” rispose l’anziano con uno sdegno arrogante. “Tuo Nonno Xu è famoso da anni. Credi che mi metta ad andare in giro come un moccioso rammollito come te? Sparisci! Se fossi come il vecchio me, ti avrei già fatto il culo!”.


“Vorrei ricordarti che il mio cognome è Wang!” disse il giovane a denti stretti.


“Wang Shmong! Bastardo” disse l’anziano impaziente. Agitò la mano, facendo dimenare il giovane all’indietro, con il sangue che schizzava dalla sua bocca.


Quando si alzò in piedi, un fantasma fece un balzo, si fermò accanto al giovane e sussurrò qualcosa nel suo orecchio. Negli occhi del giovane balenò l’irritazione.


“Devi solo aspettare, carogna irritabile! Dopo che il tuo Signorino avrà ottenuto il Medaglione dell’Antico Dao Immortale, tornerò qui e ti farò bollire fino alla morte! Tu appartieni a me!”


“LEVATI DALLE PALLE!” riecheggiò la voce impaziente dell’anziano. “Ascolta Nonno Xu e levati dalle palle!”


L’apertura del Tempio dell’Antico Rito Daoista Immortale del Paradiso Meridionale fece abbattere delle ondate enormi lungo tutta la Nona Montagne e Nono Mare. Oltre ai super pianeti, anche altri poteri più piccoli notarono questa cosa. Furono dati degli ordini, così da mandare i discepoli di molte Sette a combattere nel Pianeta Paradiso Meridionale per la buona fortuna.


Anche il Clan Ji della Nona Montagna si mise in moto. Il loro Clan si trovava sulla vetta della Nona Montagna, dove governavano su tutta la Nona Montagna e Nono Mare!


All’interno del Clan Ji, diverse figure si avvicinarono al portale per il teletrasporto. Una di loro era un uomo alto e snello che era circondato da un Karma vorticante sconfinato. Era difficile definire chiaramente i suoi lineamenti, ma gli altri membri del Clan Ji indietreggiarono quando lui si avvicinò, con delle espressioni di riverenza e fanatismo sul volto.


Non disse nulla quando entrò nel portale del teletrasporto e si sedette a gambe incrociate. Quando chiuse gli occhi, attorno a lui si levò un Karma sconfinato che si trasformò in filamenti sottili, i quali brillarono di una luce intensa quando si toccarono. Chiunque guardava questa scena ne era affascinato e aveva la sensazione che la propria anima fosse strattonata, del tutto fuori dal proprio controllo.


“Questo Tempio dell’Antico Rito Daoista Immortale è stato attivato nel momento in cui il Figlio di Ji si trova a meditare in isolamento e non può venirne fuori. Non avrei mai pensato che Ji Yin avrebbe deciso di andare!” [1]


“L’anno in cui quei tre hanno combattuto per il titolo di Figlio di Ji, Cieli e Terra sono caduti nell’oscurità. Anche sole e luna avevano tremato. Tutta la Nona Montagna e Nono Mare fu scossa e innumerevoli persone rimasero a guardare… alla fine Ji Yin fu sconfitto, eppure è ancora così potente da essere visto come uno dei rivali più importanti del Prescelto delle Tre Chiese e Sei Sette, dai Tre Grandi Clan e dalle Cinque Grandi Sacre Terre”.


“In questa generazione… non sono molti a poter tener testa a persone come lui. Anche se ho sentito dire che nel Clan Fang c’è una persona chiamata Principe Wei che una volta ha sconfitto Ji Yin in uno scontro. Non so però se si tratti di una storia vera…”.


Tutta la Nona Montagna e Nono Mare era in subbuglio. Innumerevoli Sette e Clan furono spinti all’azione e mandarono i Prescelti verso le terre del Paradiso Meridionale, per provare ad ottenere la buona fortuna nel Tempio dell’Antico Rito Daoista Immortale.


Anche il Nono Mare, che si trovava tra la Nona e l’Ottava Montagna, era compreso nel subbuglio. Si poteva dire che si trattava di un mare ma, in realtà, era formato da innumerevoli frammenti di corpi divini che spigionavano energia spirituale, che poi si trasformava in un mare di nebbia.


Nel cielo stellato si poté sentire un boato quando si levò una porta enorme. Quando la porta comparve sulla superficie del mare, ne emersero innumerevoli draghi marini in volo. Tremando, si prostrarono davanti alla porta che sprigionava una luce sconfinata, insieme alla musica di un grande Dao. Sembrava quasi che delle infinite Divinità Immortali fossero sedute a meditare a gambe incrociate attorno alla porta. L’energia era del tutto impressionante.


Lentamente, la porta si aprì, mostrando un mondo intero.


Una donna venne fuori da quel mondo. Aveva i capelli lunghi che raggiungevano i polpacci. Era incredibilmente bella, come se tutto il fascino di Cielo e Terra fosse stato raccolto in quella persona. Sprigionò l’aria di un’orchidea quando agitò la mano, facendo chiudere la porta dietro di lei e facendola poi sprofondare sul fondo del mare.


“Al momento, l’Antico Rito Daoista Immortale delle Tre Grandi Società Daoiste ha soltanto quattro discepoli del Conclave”, mormorò la donna. “Uno in meno del mio Mondo del Dio dei Nove Mari. Non posso permettere che quel medaglione daoista finisca nelle mani di qualcun altro”. Fece un passo in avanti e un drago dei mari che ruggiva volò obbediente sotto ai suoi piedi, poi la portò all’orizzonte alla massima velocità.


Nella grande Nona Montagna e Mare, l’antico Clan Fang, i Tre Grandi Clan, le Tre Grandi Società Daoiste, le Cinque Grandi Sacre Terre, le Tre Chiese e le Sei Sette… si misero tutte in azione. Un gruppo enorme di Prescelti si stava dirigendo verso il Pianeta Paradiso Meridionale.




NOTE:


1. Questo “Yin” è lo stesso che troviamo nell’espressione “Yin e Yang”, che definisce degli aspetti quali la luna, l’oscurità, le cose nascoste, le cose legate all’universo femminile e le cose negative.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter


                                


                                



