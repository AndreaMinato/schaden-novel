---
weight: 810
title: Capitolo 81 - La Grotta dell'Immortale del Patriarca
pubDate: 2025-03-17T11:17:34.771Z
tags:
    - issth
---


Nella zona di meditazione di Patriarca Affidabilità, tutti Coltivatori dello Stato di Zhao erano intenti a fissare la stele di pietra lasciata indietro da Chen Fan [1]. Entusiasti, copiarono il testo nei loro contenitori di giada.


"Su questa stele di pietra sono incise le Sacre Scritture dello Spirito Sublime!"


"Non avrei mai immaginato che sarebbe stato così facile! Ahahaha! Anche se ho già stabilizzato la mia Consistenza, con queste Scritture posso formare un secondo mare dell’Essenza. Con questo manuale della Condensazione del Qi posso riparare i miei pilastri del Dao e passare da una Consistenza Spezzata a una Crepata. Forse è addirittura possibile raggiungere una Consistenza Impeccabile!"


Lord Rivelazione si avvicinò, seguito dalla solenne donna anziana. "No,” decretò la donna “solo la metà delle Scritture sono qui..." Aveva capito la verità con un singolo sguardo.


Lord Rivelazione avanzò ancora di qualche passo, gli occhi che brillavano di una luce strana.


Improvvisamente, la stele, come se non potesse sopportare di essere l'oggetto di così tanti sguardi, iniziò a creparsi. Si potevano udire degli scoppiettii mentre una ragnatela di crepe si apriva sulla stele. Tutti rimasero a guardare attoniti.


Mentre le crepe si diffondevano, i caratteri dorati iniziarono a sbiadire, sostituiti da un'altra serie di caratteri, indistinti e quasi illeggibili. Questi erano la seconda metà del Manuale di Condensazione del Qi delle Sacre Scritture dello Spirito Sublime.


Prima che chiunque potesse leggere il testo, risuonò un boato e la stele di pietra esplose, rompendosi in otto pezzi.


Poterono vedere otto fasci di luce multicolore, mentre i pezzi volavano in varie direzioni.


I presenti erano esterrefatti, ma si sparpagliarono immediatamente. I sette Eccentrici allo stadio della Formazione del Nucleo si lanciarono per recuperare un pezzo ciascuno, e lo stesso fece Lord Rivelazione. L'ottavo pezzo fu lasciato ai dieci esperti allo stadio della Stabilità della Consistenza.


In un attimo, la situazione piombò nel caos. Dopo essersi divisi, i nuovi arrivati scoprirono che la zona di meditazione di Patriarca Affidabilità era piena di oggetti magici, pietre dello spirito ed elisir medicinali. Tutto ciò li rese piuttosto euforici. Purtroppo, tutto era schermato da incantesimi di protezione. Se non fossero riusciti a spezzare gli incantesimi, non avrebbero potuto nemmeno toccare tutte quelle ricchezze.


Improvvisamente un ruggito riecheggiò nella zona di meditazione. Nella luce grigiastra apparve una moltitudine di figure. Come impazzite, si scagliarono contro gli intrusi.


Meng Hao, non appena la situazione era diventata caotica, aveva estratto il Cristallo di Sangue di Giada Vorpal e si era messo in disparte. Aveva usato diversi Cristalli di Sangue l'ultima volta che era stato lì, ma ne aveva ancora due, conservati nella sua borsa da trasporto. Dopo averne estratto uno, gli automi impazziti non avevano osato avvicinarsi a lui.


"Li ho portati tutti qui. Ora vediamo come se la caverà Patriarca Affidabilità". Negli occhi di Meng Hao apparve un luccichio freddo. Non aveva una bella sensazione nei confronti di tutte quelle persone. Li guardò mentre si lanciavano in avanti per appropriarsi dei frammenti della stele, un sorriso gelido dipinto sulle labbra. Non vedeva l'ora di vederli tutti morti.


Ovviamente la stele era un falso. L'aveva capito nel momento in cui era apparsa, un anno prima. Con cautela, avanzò lentamente, evitando gli altri Coltivatori. Non sapeva esattamente dove Patriarca Affidabilità sedesse in meditazione solitaria. Ma sapeva che non avrebbe potuto lasciare quel luogo finché il Patriarca non l'avesse aiutato a eliminare il veleno dal suo corpo.


E poi, c'era la ricompensa di cui gli aveva parlato il Patriarca.


Poco dopo, Meng Hao si fermò e si guardò intorno. Nell'aria risuonavano dei boati e le esplosioni scuotevano la terra. In lontananza poteva vedere la solenne donna anziana,  i capelli scompigliati mentre usava diverse arti magiche per penetrare in un brillante scudo di fronte a lei.


Immerso nel bagliore dello scudo c'era uno dei frammenti della stele di pietra.


L'anziana donna era allo stadio della Formazione del Nucleo. I suoi attacchi facevano tremare con violenza tutto ciò che la circondava. Gli incantesimi fluivano uno dietro l'altro come un fiume d'argento, emanando un freddo intenso, che penetrava nelle ossa e faceva ghiacciare tutto intorno a lei. Nel fiume si potevano udire dei suoni che sembravano i lamenti delle innumerevoli anime delle gialle sorgenti del mondo sotterraneo. Era come se lo stesso fiume sgorgasse dai nove inferni.


Agitò il braccio ed apparve l'immagine confusa di una montagna, che iniziò a premere sullo scudo brillante. La montagna, che sembrava fatta di stelle, si solidificò in un punto bruciante che poi divenne nero. Nonostante fosse nero, irradiava una luce brillante.


Il fiume e la montagna iniziarono a intrecciarsi, dando vita a uno spettacolo straordinario.


Meng Hao prese un respiro profondo. Grazie ai fili argentei che la avvolgevano, la donna sembrava avere il potere di distruggere il cielo e la terra. Poteva sicuramente ucciderlo come se stesse schiacciando una formica. Non avrebbe nemmeno avuto bisogno di usare il fiume dell'inferno o la montagna fatta di stelle.


"Così è questa la Formazione del Nucleo..." Meng Hao guardò attentamente, avanzando lentamente allo stesso tempo. Non si azzardava ad avvicinarsi di più.


La donna si lasciò sfuggire un urlò e risuonò un'altra esplosione. Nonostante fosse piuttosto lontano, Meng Hao tremò e sputò un po' di sangue. Indietreggiò, osservando la donna che sputava un elisir rotondo. Era composto da tre colori intrecciati. Non appena apparve, Meng Hao ebbe la sensazione che tutto il mondo stesse per cadere a pezzi. Ai suoi occhi, quell'elisir multicolore era l'inizio e la fine di ogni cosa.


Brillando intensamente, l'elisir si scagliò contro lo scudo, causando una potentissima esplosione. Meng Hao continuò a indietreggiare, pallido in volto.


"Un Coltivatore nella fase della Formazione del Nucleo potrebbe farmi sparire dalla faccia della terra in un battito di ciglia!". Mentre tornava indietro, ripensò al Protettore del Dao Wang Xifan [2] del Clan Wang.


"Sono al nono livello di Condensazione del Qi. Ma anche se riuscissi ad arrivare al decimo... sarei così debole che non potrei resistere nemmeno un istante in uno scontro magico con un Coltivatore allo stadio della Formazione del Nucleo!" Si concentrò su quello che stava succedendo, continuando a indietreggiare.


"Tutte queste persone hanno più di cento anni. Non posso mettermi a confronto con loro in termini di saggezza ed esperienza... è un bene che finora i miei piani abbiano funzionato, altrimenti..." Mentre pensava, il suo cuore si strinse in una morsa di paura.


"Dopo la fase della Formazione de Nucleo c'è quella dell'Anima Nascente. Mi chiedo quanto sia potente un Coltivatore allo stadio dell'Anima Nascente..." il cuore iniziò a martellargli nel petto e gli venne in mente l'Eccentrico Song, che ancora non aveva mai incontrato.


"A che livello è Patriarca Affidabilità? Mi ricordo che il Capo della Setta ne aveva parlato. è allo stadio della Recisione dello Spirito... è addirittura oltre l'Anima Nascente!" Meng Hao era affannato e uno sguardo d'invidia apparve nei suoi occhi. Sentì la determinazione crescere dentro di lui. Voleva essere potente. Sapeva che solo diventando potente avrebbe potuto evitare di essere considerato un insetto da schiacciare. Solo diventando potente avrebbe potuto soddisfare i suoi desideri e realizzare i suoi sogni.


In senso più pratico, solo diventando potente avrebbe potuto sopravvivere nel mondo della Coltivazione!


Meng Hao ammirò con timore reverenziale il potere rilasciato da un Coltivatore allo stadio della Formazione del Nucleo. Potenti esplosioni riecheggiarono nella zona di meditazione di Patriarca Affidabilità. Non provenivano da un unico punto, ma da sette. Nell'intera area risuonavano ruggiti tuonanti e sembrò che gli incantesimi di protezione iniziassero a cedere.


Le esplosioni causate dai sette Eccentrici allo stadio della Formazione del Nucleo stavano per distruggere tutta la zona.


"Il Patriarca ha detto solamente di portare qui tutti gli esperti dello Stato di Zhao. Non mi ha spiegato cosa fare dopo di ciò..." Meng Hao esitò e valutò l'idea di scappare. Ma poi si udì un suono incredibile e un fascio di luce si scagliò verso l'alto.


Da distante non sembrava particolarmente grosso, ma Meng Hao valutò che doveva avere un diametro di circa trenta metri. Riempì il cielo della Grotta dell'Immortale con il suo potere.


Dalla stessa direzione del fascio di luce provenne una risata e Meng Hao riconobbe la voce di Lord Rivelazione. Ovviamente aveva rotto lo scudo e aveva raggiunto uno dei frammenti della stele.


Subito dopo, risuonò un altro boato e ancora una volta un fascio di luce salì verso il cielo. proveniva dal punto in cui si trovava la solenne donna anziana. I suoi capelli ondeggiarono selvaggi mentre lo scudo si disintegrava. Fece un passo in avanti e prese il frammento di stele.


Nel frattempo, nella zona in cui stava meditando in solitaria, gli occhi di Patriarca Affidabilità brillarono, mentre il suo respiro accelerava. Il suo corpo era scarno e rugoso e aveva lo sguardo fisso su sette lampade a olio davanti a lui. A un primo sguardo, sembrava che fossero disposte a caso, ma guardandole con attenzione si vedeva che seguivano un preciso schema mistico.


Al momento, due erano spente. Le altre cinque brillavano fioche.


"Il ragazzo è in ritardo di alcuni mesi. Stavo iniziando a innervosirmi. Ma alla fine ha portato tutti qui!" Era piuttosto eccitato mentre guardava le lampade a olio.


"Spegnetevi, maledizione! Questa gente è così debole. Dopo tutto questo tempo sono riusciti a spegnere solo due lampade a olio. Sto anche emanando potere dalla mia stessa base di Coltivazione per indebolirle cosicché quelli che sono allo stadio della Formazione del Nucleo possano spegnerle. Ma ancora non ce l'hanno fatta. Maledizione! Senza i miei insegnamenti, i Coltivatori dello Stato di Zhao non sanno come praticare la Coltivazione. Ai vecchi tempi, sarei andato a riprenderli ogni tanto. Quelle persone avevano delle basi di Coltivazione di gran lunga superiori". Pensando ai tempi passati, Patriarca Affidabilità si lasciò sfuggire un sospiro. Il suo desiderio di uscire dalla meditazione solitaria era ancora più forte di prima.


"Dopo che avrò assorbito le basi di Coltivazione di queste persone e frugato nei loro ricordi, potrò raggiungere l'illuminazione e procedere con la seconda recisione. Poi potrò portare avanti il mio piano! Maledizione! Per ogni recisione devo raggiungere l'illuminazione del Dao. Dopo averlo fatto, posso procedere con la recisione. Ma dopo sarò incredibilmente debole. Senza una buona quantità di fortuna che mi aiuti a riprendere le forza, la recisione può portarmi alla morte e diventare un tutt'uno con il Dao". Patriarca Affidabilità strinse i denti. Ma mentre pensava al suo piano, uno sguardo di speranza gli apparve negli occhi. Era uno sguardo che esisteva da molti, molti anni.


Risuonò un'esplosione e un'altra lampada si spense. Era sempre più pieno di aspettativa.


Meng Hao rimase fuori dalla zona di meditazione, tremando dal terrore. Non stava più camminando in giro. Al contrario, si era nascosto in un angolo remoto, vigilante.


Aspettava che Patriarca Affidabilità apparisse, per sconfiggere tutte quelle persone, eliminare il veleno nel suo corpo e dargli la ricompensa che gli spettava.


Poco dopo, si udì un altro ruggito. Lord Rivelazione e l'anziana donna si erano uniti agli altri. Gli scudi restanti presto si ruppero. Il terzo, il quarto, il quinto... Nel tempo necessario a un bastoncino d'incenso per bruciare, continuarono a riecheggiare potenti esplosioni. Presto sette pilastri di luce si innalzarono verso il cielo.


Finalmente, i sette Coltivatori allo stadio della Formazione del Nucleo si trasformarono in fasci di luce mentre convergevano i loro poteri sull'ottavo scudo, circondato dai Coltivatori allo stadio della Stabilità della Consistenza.


Unirono i loro poteri e nello spazio di dieci respiri, un boato scosse ogni cosa, mentre un ottavo pilastro saliva verso l'alto. La Grotta dell'Immortale sembrava sul punto di collassare.


In quell'esatto momento, tra i tremori e i ruggiti, gigantesche crepe solcarono il terreno. I ruggiti crebbero. Sembrava che la terra si stesse spezzando, per collassare nel nulla.


Gli esperti dello Stato di Zhao assistettero attoniti. Si alzarono in volo e osservarono la terra che si apriva. In un attimo, i tremori cessarono. Fu allora che notarono che i detriti e le crepe avevano dato forma a... un gigantesco volto!


Un volto che apparteneva a Patriarca Affidabilità!


NOTE:



