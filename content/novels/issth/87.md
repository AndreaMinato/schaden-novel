---
weight: 870
title: Capitolo 87 - Devo Raggiungere l'Apice del Tredicesimo Livello di Condensazione del Qi!
pubDate: 2025-03-17T11:17:34.773Z
tags:
    - issth
---


“Meng Hao...” Patriarca Affidabilità digrignò i denti. Si sentiva piuttosto afflitto, ed aveva ancor più rimpianti. Se avesse saputo che sarebbe finita così, avrebbe usato parole più gentili con lui.


Come avrebbe potuto immaginare che Meng Hao potesse essere così spietato? A parte la sua crudeltà, lui aveva una borsa del Cosmo! E a parte la sua borsa del Cosmo, lui aveva raggiunto il decimo livello di Condensazione del Qi!


La scena che gli si spiegava davanti agli occhi gli fece venire voglia di piangere, se non fosse che non disponeva di lacrime per farlo. Digrignò nuovamente i denti quando un senso di apprensione sempre maggiore gli riempì il cuore. Gli tornarono in mente i requisiti della Giada del Sigillo del Demone; poteva essere sottratta e utilizzata solo da chi avesse raggiunto il tredicesimo livello di Condensazione del Qi. Quando quei vecchi bastardi all'epoca lo avevano detto, il suo cuore era stato pervaso dal disprezzo. Era convinto che lui avrebbe potuto impedire che il retaggio della Setta del Sigillo del Demone proseguisse fino alle generazioni future. Tuttavia, ora che aveva visto Meng Hao arrivare fino all'undicesimo livello, il suo cuore fremente si colmò di inquietudine.


Purtroppo per lui, non c'era molto che potesse fare se non stringere i denti e continuare ad assorbire più energia possibile. Doveva assimilarne più di Meng Hao e più velocemente. Aveva bisogno che la bussola del Feng Shui davanti a lui fosse completamente riparata e poi di impedire che Meng Hao proseguisse ulteriormente.


L'energia spirituale risucchiata dal terreno e riassorbita nella bussola del Feng Shui era di un rosso vivo. Sembrava che stesse inghiottendo qualcosa dalla terra stessa attraverso cui passava.


“Maledizione Meng Hao. Quello che ho fatto è stato darti una Pietra dello Spirito di basso livello e impedire che il tuo veleno si disperdesse. Non ti sei spinto troppo oltre? Eh? Dopo tutto, sono ancora il tuo Patriarca”. Patriarca Affidabilità si sentì profondamente offeso.


Riguardo a Meng Hao, fu pervaso da un boato. A causa dell'assorbimento del venti percento di energia spirituale delle lampade il suo corpo stava tremando, e percepì che lui stesso stava cambiando. Stava mutando il livello del Mare dell'Essenza. Questo si fece più vasto, e nel farlo i passaggi del suo Qi diventarono più spessi. Un'esplosione risuonò nella sua testa ed ebbe la sensazione di superare un altro livello.


L'undicesimo livello di Condensazione del Qi!


Il suo Mare dell'Essenza si espanse a tal punto da colmare tutto il corpo. Questo tipo di Mare era davvero impossibile per chiunque allo stadio della Condensazione del Qi. La sua imponenza garantirebbe una crescita futura e un potere di combattimento infiniti.


Per Meng Hao sarebbe stato più difficile raggiungere la Stabilità della Consistenza con un tale Mare dell'Essenza ma... Se ci fosse riuscito, avrebbe avuto il doppio della potenza di chiunque altro al suo stesso livello!


L'undicesimo livello di Condensazione del Qi non perfeziona il corpo, bensì il Mare dell'Essenza!


La portata del Mare fu tale da provocare un fragoroso rumore che riempì il corpo di Meng Hao. Un'energia spirituale immensa quanto il mare lo pervase. Le onde del Mare dell'Essenza si infrangevano e si agitavano senza sosta.


Meng Hao aprì gli occhi e fece un respiro profondo. Il rumore della sua inspirazione ricordava quello di un tuono. Si alzò, con gli occhi lucenti per la tenacia. Avanzò di un altro passo. Poi di due. Poi di tre!


Ora si trovava proprio accanto alle sette lampade ad olio, abbastanza vicino da toccarle. Ne stava assorbendo il trenta percento di energia spirituale.


Il trenta percento potrebbe non sembrare molto, ma sarebbe stato impossibile per Meng Hao se non fosse stato per le abilità del decimo livello di Condensazione di Qi. Del resto, questo era lo stadio in cui si poteva rubare la buona sorte dai Cieli.


“Meng Hao, non hai ancora finito...”. Patriarca Affidabilità lo guardò proseguire di tre passi in avanti, e la sua angoscia crebbe sempre più. Se Meng Hao avesse raggiunto il dodicesimo livello, si sarebbe trovato ad un solo passo dal poter utilizzare la Giada del Sigillo del Demone.


“Ti ringrazio davvero per l'aiuto, Patriarca”, disse Meng Hao con tranquillità. “Presto avrò terminato”. Chiuse gli occhi e cominciò ad assorbire più energia. Il suo corpo sussultò quando entrò nel dodicesimo livello.


Fin dall'antichità, nessuno aveva mai raggiunto... il dodicesimo livello di Condensazione del Qi.


Nel momento in cui lo fece, Meng Hao provò un dolore intenso alla mente. Il suo Senso Spirituale era rimasto intatto, ma gli sembrava che la sua testa fosse divisa in due. Ora sentiva qualcosa... qualcosa simile ad un flusso al suo interno.


Era... il Mare della Percezione!


Nell'epoca moderna, i Coltivatori che fossero riusciti a passare dalla Condensazione del Qi alla Stabilità della Consistenza sarebbero riusciti a creare un Mare della Percezione dal nulla. Di solito non è un tipo di Mare molto vasto. Non ha nulla a che fare con il talento latente, ma piuttosto con il metodo usato. É evidente che più è vasto il Mare della Percezione, maggiore è il potere che potrebbe esercitare e più sarebbe sconfinato il Senso Spirituale del Coltivatore.


Nell'antichità, i Coltivatori preferivano raggiungere la Stabilità della Consistenza al dodicesimo livello di Condensazione del Qi. Questo perché è al dodicesimo livello che il Mare della Percezione si libera. Facendo pratica per la Coltivazione in questo modo, il Mare sarebbe diventato ben più potente di altri allo stadio della Stabilità della Consistenza.


Nel mondo moderno dei Coltivatori, Meng Hao era il primo Coltivatore ad essere mai entrato nel dodicesimo livello di Condensazione del Qi. Se si fosse diffusa una notizia del genere, l'intero mondo della Coltivazione ne sarebbe stato scosso.


Al momento Patriarca Affidabilità era sconvolto. Fissava Meng Hao senza dire una parola, potendo osservare indisturbato mentre il nono livello di Condensazione del Qi del ragazzo saliva ora al dodicesimo. Non sapeva cosa dire.


“... In tempi antichi”, mormorò, “secondo le leggende, il grande cerchio della Condensazione del Qi si sarebbe potuto completare al tredicesimo livello. Ma anche allora era raro assistere a un tale evento. Si diceva che il tredicesimo livello di Condensazione del Qi fosse collegato alla buona sorte dei Cieli, e... che avrebbe potuto modificare il talento latente di un Coltivatore! Non cambierebbe molto. Ma questo talento ha origine nei Cieli, dunque anche il minimo cambiamento sarebbe senz'altro una sfida nei confronti dei Cieli stessi.


Non ricordo quanti anni fa successe che i vecchi bastardi della Setta del Sigillo del Demone si vantarono di quanto io fossi incredibilmente fortunato... ma paragonato a me, questo ragazzino è quello fortunato. Maledizione, è troppo fortunato! Com'è stato possibile provocare questa reazione!”


Quando Patriarca Affidabilità parlò, Meng Hao aprì gli occhi. Brillavano di una luce intensa. Sentiva il dolore della divisione nella sua testa, ma all'interno di questo poteva avvertire anche una chiarezza mai percepita prima.


Il mondo che lo circondava apparve diverso quando lo guardò, anche se non riusciva bene a definire che cosa fosse cambiato di preciso. Sembrava che ogni cosa ora brillasse di una lucentezza che non aveva mai notato prima.


In quel momento, l'enorme potenza gravitazionale sembrava essere sul punto di dissolversi, come se il suo corpo sapesse che stava raggiungendo il suo limite di assorbimento.


La quantità di energia spirituale che stava assorbendo dalle lampade ad olio diminuì presto dal trenta al venti percento, fino ad arrivare al dieci.


Questo fece aggrottare la fronte di Meng Hao. Poteva affermare che la sua base di Coltivazione non avesse raggiunto l'apice... sentiva che c'era un altro livello oltre il suo attuale. Poteva percepire il grande cerchio della Condensazione del Qi.


Era una sensazione forte, ma con l'indebolirsi del potere gravitazionale sembrava che il livello successivo gli sarebbe stato precluso per sempre.


“Haha, è come avevo detto,” disse ridendo Patriarca Affidabilità con gli occhi ardenti. “Il tredicesimo livello di Condensazione del Qi era addirittura raro nell'antichità. Si trattava di qualcosa di tanto leggendario, da potersi dire inesistente. Il dodicesimo livello è il limite. Non c'è bisogno di continuare a provare Meng Hao. Presto, allontanati. Non intralciare il mio grande piano. Se lo farai, aspetta solo che io esca da qui e vedrai come ti farò mangiare la polvere! Hai bisogno di una sculacciata, piccolo bastardo che non sei altro!”. Sebbene Meng Hao avesse risucchiato un po' di energia spirituale, questa non era in realtà molta. Ne era rimasta ancora abbastanza per portare a termine il suo grande piano. E se Meng Hao non avesse raggiunto il tredicesimo livello, non ci sarebbe stato modo per lui di ottenere il talento latente necessario per usare la Giada del Sigillo del Demone.


“Pare che la buona sorte del ragazzo non sia poi granché”, disse compiaciuto Patriarca Affidabilità. Ma poi, la luce negli occhi di Meng Hao tremolò. Era testardo. Ora che aveva raggiunto il dodicesimo livello di Condensazione del Qi e aveva avuto un assaggio del livello successivo, avrebbe fatto di tutto pur di ottenerlo.


“Il potere gravitazione si sta affievolendo... Come posso continuare ad aggiungere energia spirituale...”. La mente di Meng Hao vagò tra migliaia di possibilità fino a quando i suoi occhi iniziarono a brillare e diede un colpo al sacco con i suoi averi. Ne vennero fuori le due spade di legno sibilando.


Le guardò, strinse i denti e ne diresse una verso se stesso. Patriarca Affidabilità continuò a guardare sconcertato mentre la spada squarciava Meng Hao. Di lì a poco, più di dieci  profonde ferite ricoprirono il suo corpo.


Meng Hao serrò la mandibola quando la spada trafisse le tracce insanguinate lungo il suo corpo. I suoi occhi erano illuminati dalla determinazione. Mentre il sangue sgorgava dalle ferite, Meng Hao sentì riversarsi anche il potere spirituale.


Era proprio quello che voleva!


Dal momento che il potere spirituale fuoriuscì dal suo corpo, il potere gravitazionale al suo interno improvvisamente fu scosso, e divenne a poco a poco più forte. Quando ciò accadde, la mente di Meng Hao era pronta. Preso il controllo anche sulla seconda spada, le fece volare entrambe intorno a lui per trafiggere il suo corpo con una serie di colpi. In un batter d'occhio un centinaio di tagli ricoprirono la sua carne.


Le ferite attivarono il potere fisico del suo corpo e, allo stesso tempo, fecero in modo che il potere gravitazionale dentro di lui diventasse sempre più forte.


Patriarca Affidabilità era semplicemente attonito. Neanche nel peggiore dei suoi incubi avrebbe potuto immaginare che Meng Hao avrebbe usato una simile tecnica. Alla vista delle innumerevoli ferite insanguinate e della determinazione nel suo sguardo, comprese quanto spietato Meng Hao potesse essere. Se era disposto a usare tanta brutalità verso la sua persona, quanta ferocia avrebbe riservato per gli altri?


Più erano le ferite che lo ricoprivano, più forte diventava la forza gravitazionale. La quantità di energia spirituale sottratta dalle lampade schizzò dal dieci al quaranta percento. Eppure, nonostante l'energia spirituale si riversasse nel suo corpo, non riusciva a raggiungere il livello successivo.


Trascorso un po' di tempo, Meng Hao si mise a ridere. Con un sorriso freddo, sollevò la sua mano destra portando una delle spade a muoversi sibilando e a dirigersi verso il suo petto. Lo trafisse, facendo versare fiotti di sangue. Il sangue uscì a spruzzi anche dalla sua bocca. Il potere spirituale nel suo corpo diminuì immediatamente di molto. A sua volta, questo portò il potere gravitazionale ad aumentare di una percentuale sempre maggiore.


A questo punto era arrivato ad assorbire il cinquanta percento dell'energia spirituale proveniente dalle sette lampade ad olio.


Il rumore di un'esplosione riecheggiò. Colmo di energia spirituale illimitata, Meng Hao lanciò ogni cosa verso il limite tra i due livelli. Il sangue spruzzava dalla sua bocca e ancora una volta le spade di legno penetrarono il suo corpo. L'energia spirituale delle sette lampade aumentò; in questo momento Meng Hao ne stava risucchiando il settanta percento!


Fu così che Meng Hao sferrò il suo attacco dal dodicesimo al tredicesimo livello di Condensazione del Qi.


Il tempo passò velocemente. Altre ferite comparvero sul corpo, prodotto della sua efferatezza.


In poco tempo il suo corpo cominciò a tremare e la sua vista si offuscò. Ora stava assorbendo il novanta percento dell'energia spirituale dalle sette lampade ad olio. Gli sembrava di fare il bagno in una densa energia spirituale.


“Finirai con l'ucciderti...”. Patriarca Affidabilità guardò la scena con il respiro affannoso. L'ostinazione di Meng Hao lo sconvolse.


“Diventerò potente! Non c'è un’altra ragione. Io devo diventare potente!”. Meng Hao iniziava a perdere i sensi, ma la sua testardaggine non glielo avrebbe permesso. Nonostante la situazione attuale, non avrebbe mai pensato di arrendersi. Continuava a ripetersi sottovoce che lui, doveva, diventare, potente!


Meng Hao DOVEVA arrivare al tredicesimo livello di Condensazione del Qi.


“Questo è il suo Dao...”. Patriarca Affidabilità fece un respiro profondo, e finalmente comprese.
                                


                                



