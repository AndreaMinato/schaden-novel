---
weight: 880
title: Capitolo 88 - Il Vero Io di Lord Rivelazione
pubDate: 2025-03-17T11:17:34.773Z
tags:
    - issth
---


Boom!


Le due spade di legno trafissero contemporaneamente il corpo di Meng Hao, facendo sgorgare ancora sangue. La fiamma della sua forza vitale diveniva sempre più fioca. Nonostante questo, la forza gravitazionale dentro di lui aveva raggiunto un culmine senza precedenti. Era tanto forte che gli sembrava di essere in grado di risucchiare tutto quello che lo circondava. Era come se, a dispetto di qualsiasi ostacolo incontrasse e in qualsiasi pericolo si trovasse, nulla avrebbe potuto fermare il suo cammino per diventare un potente esperto.


Sembrava che la forza gravitazionale stesse influendo sul suo stordimento. L'espansione della sua mente raggiunse l'immensità.


Patriarca Affidabilità lo guardò e disse a voce bassa “Quello che sta facendo è... rubare la buona sorte ai Cieli!”


In quel momento la brama di potere di Meng Hao si era unita alla sua base di Coltivazione, un'ostinazione che apparteneva al tredicesimo livello di Condensazione del Qi; avrebbe rubato ai Cieli; avrebbe sfidato i Cieli per cambiare la sua forza vitale.


Un boato risuonò quando lo spettro dell'energia spirituale delle sette lampade del tutto completo si riversò in Meng Hao. Nel momento in cui entrò nel suo corpo, diventò la lama con cui colpire e superare la distanza tra i livelli.


Era la potenza combinata di sei Coltivatori alla Formazione del Nucleo e un Coltivatore allo stadio dell'Anima Nascente. Ma si trattava solo di una parte. La parte più consistente del suo attacco, quella più autentica, era il suo desiderio ostinato di diventare potente. Il che era perfettamente in linea con il tredicesimo livello di Condensazione del Qi, che era stato respinto dai Cieli. Fu proprio questo a dare vita al suo tredicesimo livello!


Nel fragore, la distanza tra i livelli si disintegrò. Nel momento in cui ciò avvenne, Meng Hao, completamente immerso in un'inesauribile energia spirituale, sentì che la sua base di Coltivazione saliva dal dodicesimo al tredicesimo livello. Adesso era diventato il primo Coltivatore in assoluto a completare il grande cerchio della Condensazione del Qi.


In quello stesso istante il talento latente che gli aveva permesso di esercitare la Coltivazione improvvisamente mutò. Non ci furono suoni o segni ad indicare che stava succedendo. Lo stesso Meng Hao era a malapena consapevole del cambiamento. Nonostante ciò, se un estraneo avesse esaminato il suo attuale talento latente avrebbe constatato che non era più nella media, come era stato in passato. Sebbene non si potesse considerare il Prescelto, il suo talento latente era ora molto superiore.


Fin da tempo immemore, nessuno era mai stato in grado di modificare il proprio talento latente. Non c'era materia celeste o tesoro terreno che avesse il potere di cambiare il destino stabilito dai Cieli. Eppure, oggi, Meng Hao aveva fatto proprio questo!


Era la prima persona, sin da tempi antichi, ad aver completato il grande cerchio della Condensazione del Qi, così come il primo ad aver modificato il suo talento latente. Si trattava di un nuovo inizio, una nuova partenza nel percorso per diventare un potente esperto.


Nel momento in cui completò il grande cerchio, tutte le ferite si rimarginarono all'istante. Immerso nell'energia spirituale, il suo corpo aveva vissuto una rinascita.


Si potrebbe dire che lo stesso Meng Hao fosse risorto.


Dopo il tempo necessario ad un bastoncino d'incenso per bruciare, gli occhi di Meng Hao si spalancarono. L'energia spirituale circostante iniziò ancora una volta a penetrare nel terreno. Ora che aveva portato a termine il grande cerchio di Condensazione del Qi, la forza gravitazionale al suo interno era sparita del tutto.


Poiché era stato testimone della trasformazione di Meng Hao, Patriarca Affidabilità era rimasto senza parole.


Ancora più stupefacente fu il fatto che dopo aver aperto gli occhi, Meng Hao allungò la sua mano sinistra e prese una delle sette lampade ad olio. Era quella che conteneva l'Anima Nascente di Lord Rivelazione. Dopo averla presa si voltò, e il suo corpo si trasformò in un raggio di luce nel momento in cui si lanciò verso l'uscita del vortice.


“Tu, tu, tu... non temi di morire carbonizzato!?”. Patriarca Affidabilità si sedette per un momento in stato confusionale, poi ricominciò con gli insulti quando vide Meng Hao sparire dentro il vortice.


“Tu, piccolo bastardo! Sei uno spudorato! Voi della Setta del Sigillo del Demone siete tutti bastardi! Spudorati fino al midollo!”. Camminava furiosamente avanti e indietro, liberando un mare di urla.


Non appena Meng Hao uscì dal vortice, la Grotta dell'Immortale iniziò a richiudersi alle sue spalle. Rimase solo una fessura dalla chiusura rapida, da cui proveniva un fetore di morte.


All'interno del Dominio Meridionale, fuori dallo Stato di Zhao, vi era una nazione confinante chiamata Stato della Rivelazione. Il territorio non era molto diverso da quello dello Stato di Zhao, ma il suo popolo era alquanto curioso.


Mentre lo Stato di Zhao venerava le Terre Orientali, lo Stato della Rivelazione non lo faceva. Non mostravano riverenza nei confronti del Grande Tang, ma, piuttosto, verso i misteri dei Cieli. Perciò, tutte le Sette all'interno dello Stato della Rivelazione erano ramificazioni della Setta della Rivelazione.


Nelle misteriose regioni orientali dello Stato della Rivelazione si trovavano tre catene montuose che si intrecciavano in avanti e indietro come draghi contorti. Una cima in particolare aveva l'aspetto di due teste di drago serrate in duello. Si trattava della vetta dello Stato della Rivelazione. La nebbia la avvolgeva; sulla sua punta vi era una campana. Una volta all'anno la campana avrebbe suonato, e l'eco si sarebbe ripetuto per tre giorni.


Al di sotto della campana c'era una foresta di edifici decorati. Non era altri che... la setta più potente della nazione, la Setta della Rivelazione!


Sul cancello principale della Setta sedeva un Coltivatore con indosso abiti neri. Era molto anziano e aveva il contegno di un essere trascendente. Secondo i ricordi dei discepoli della Setta della Rivelazione, era passato molto tempo da quando si era seduto lì in meditazione. Non importava come lo colpissero il vento e la pioggia, non importava quanti anni fossero trascorsi, restava lì come una roccia, perennemente immobile.


Molti discepoli non sapevano nemmeno chi fosse. Considerato come sedeva a gambe incrociate per meditare, al di sotto della Campana della Rivelazione, si trattava chiaramente di un Anziano della Setta. Tuttavia, ogni volta che i potenti esperti della Setta lo guardavano, i loro occhi si riempivano di adorazione.


Al momento, la Setta era pervasa dal suono ininterrotto dei discepoli che salmodiavano le scritture. Il suono formò una forza invisibile che andò alla deriva, poi lentamente si rapprese sulla cima della montagna, dove sembrava esserci una sorta di vortice. Quest'ultimo avrebbe risucchiato lentamente il potere del canto.


Si trattava di un qualcosa che solo i Coltivatori avrebbero visto. Il canto dei discepoli della Setta si alzò e poi si unì alla Campana della Rivelazione. In effetti, sembrava che la campana risucchiasse non solo questo canto, ma anche le preghiere di ogni persona all'interno di tutta la nazione.


In quel momento, il vecchio che era rimasto seduto al di sotto della Campana della Rivelazione apparentemente per un'eternità, iniziò a tremare, poi sputò un grumo di sangue. All'improvviso la campana rintoccò, il suono riecheggiò nel cielo e risuonò in tutto lo Stato della Rivelazione.


I discepoli all'interno della setta rimasero sconvolti. Gli Anziani della Setta e i potenti esperti si risvegliarono immediatamente dalla meditazione. Uno dopo l'altro, si tramutarono in raggi prismatici e sfrecciarono verso la Campana della Rivelazione.


Quando arrivarono, videro il vecchio in nero seduto lì, con gli occhi spalancati.


“Salve, Patriarca!”


“Patriarca, si sente bene?”. Decine di Coltivatori lo circondarono, inchinandosi rispettosamente con le mani intrecciate.


Gli occhi del vecchio uomo in nero brillarono come fulmini. La pupilla sinistra ardeva di una luce intensa e ricordava il sole, mentre quella destra emanava oscurità e aveva le sembianze della luna crescente. Le due pupille erano completamente diverse. Un'occhiata a quest'uomo, e non si sarebbe più riusciti a dimenticarlo.


Quando riaprì gli occhi, sembrava che la fronte si fosse divisa e fosse apparso un altro occhio. Tuttavia, si trattava di un occhio invisibile ai più. L'unica cosa visibile a chi osservava era un bagliore color sangue. Sopra di lui, nubi temporalesche iniziarono a raggrupparsi e un vento feroce gli sferzò intorno.


“Patriarca Affidabilità! Hai distrutto il mio clone e respinto i miei buoni propositi. Sei... Sei finito! Non sono l'unico ad avere un asso nella manica. A cosa puoi ricorrere tu, alla tua insignificante Recisione dello Spirito? Osi davvero accrescere l'ira dell'Immortale dell'Alba!?”. Il volto del vecchio si fece cupo. Sbatté le mani sul terreno e la cima della montagna tremò. Delle onde scossero la terra, mandando in ritirata i Coltivatori circostanti in stato di shock.


Nel momento stesso in cui la montagna iniziò a vibrare, risuonò la Campana della Rivelazione, per poi si innalzarsi al cielo. Attorno alla campana volarono e si intrecciarono innumerevoli simboli magici che brillavano intensamente. Il bagliore era quasi accecante, e si diffuse in tutto lo Stato della Rivelazione.


“Le Forze Demoniache stanno arrivando! È proprio come avevano predetto i nostri antenati! Questa si rivelerà essere una catastrofe per Cielo e Terra, ma anche una possibilità per lo Stato della Rivelazione di insorgere! Riconquisterò l'Anima Nascente del mio clone, e poi vedremo se Patriarca Affidabilità oserà ancora essere così arrogante!”


Ovviamente, l'uomo in nero non era altri che Lord Rivelazione. Il suo clone era stato consumato da Patriarca Affidabilità, e questo era il suo vero io. Quando parlò, si alzò e si librò in alto nel cielo. Afferrò l'enorme Campana della Rivelazione, quindi si trasformò in un arcobaleno multicolore e sfrecciò alla volta dello Stato di Zhao, sprigionando la volontà di uccidere.


Nel frattempo, nello Stato di Zhao, si poteva udire un ronzio nella sala degli antenati della Setta del Vento Gelido. Con una strana espressione sul volto, il discepolo di guardia aprì la porta. Quando guardò all'interno, ogni parte del suo corpo cominciò a tremare e sul suo volto apparve uno sguardo sconcertato e di profondo timore.


All'interno della sala degli antenati, le tavole della vita di diversi Coltivatori della setta erano allineate con cura in esposizione. Improvvisamente, quelle appartenenti al Monaco alla Formazione del Nucleo della Setta, così come le tavole dell'Anziano Taishang iniziarono a creparsi e disintegrarsi.


Questo significava che il Monaco della Formazione del Nucleo e Anziano Taishang erano morti!


Inoltre, le tavole che appartenevano agli Anziani alla Stabilità della Consistenza crollarono. Quando ciò avvenne, il discepolo di guardia nella sala sussultò. Sul suo volto trasparì un'espressione di incredulità.


Quando il Monaco della Formazione del Nucleo partì con gli altri, lasciò a guardia della Setta un Anziano nella Stabilità della Consistenza. Non appena l'uomo venne a conoscenza della notizia impallidì, e ordinò immediatamente di non rivelarla a nessuno. Sapeva bene che se una cosa simile fosse successa alla Setta, se i suoi esperti della Formazione del Nucleo fossero stati uccisi, non poteva che trattarsi di una catastrofe. Avrebbe facilmente portato al crollo dell'intera Setta. Questo perché tutti i Coltivatori nella Stabilità della Consistenza da eliminare ne avrebbero solo accelerato il declino.


“Che cosa è successo nell'area di meditazione di Patriarca Affidabilità?!” L'anziano alla Stabilità della Consistenza riunì all'istante un gruppo di discepoli della Condensazione del Qi e lì indirizzò verso la Setta dell'Affidabilità.


Dopodiché, nel tentativo di placare i suoi pensieri, prese un corno speciale che non era stato suonato per centinaia di anni.


Il corno aveva un nome: Corno del Dao.


Suonare il Corno del Dao avrebbe fatto risvegliare le Riserve Dao della Setta!


Ogni Clan e Setta possedeva le Riserve Dao, che venivano tramandate di generazione in generazione. Riguardo alle tre grandi Sette, le loro Riserve consistevano in un Patriarca della Setta che non fosse riuscito a raggiungere lo stadio dell'Anima Nascente, ma che avrebbe rimandato la morte attraverso la sospensione delle attività vitali in una condizione di Anima Pseudo Nascente. Solo loro sarebbero state in grado di reprimere il panico generato a causa della catastrofe imminente.


Quando il richiamo del corno risuonò nella Setta del Vento Gelido, arrivò alle orecchie di un vecchio uomo avvizzito, seduto a gambe incrociate in una segretissima Grotta dell'Immortale. Sembrava morto; il suo corpo appariva così emaciato che era composto da poco più di pelle e ossa. Ma quando udì il richiamo del Corno, i suoi occhi si aprirono.


Il suo Senso Spirituale tuonò, avvolgendo l'intera Setta del Vento Gelido. Quando entrò nel corpo del Coltivatore alla Stabilità della Consistenza, questo cominciò a tremare e sul suo volto comparve un'espressione di dolore. Era stato pervaso da una sensazione di potenza che sembrava potesse annientarlo. Era il Senso Spirituale, utilizzato per frugare tra i suoi ricordi.


Poco dopo, il Senso Spirituale abbandonò il Coltivatore, che cadde al suolo ansimando, con il corpo molle e il viso pallido. Sapeva che se non fosse stato al livello della Stabilità della Consistenza, la ricerca nella memoria appena compiuta su di lui lo avrebbe ucciso.


Una voce intensa riecheggiò per tutta la Setta del Vento Gelido. “Prendete la mia Giada Gelida e isolate tutte le montagne che circondano la Setta dell'Affidabilità. Nessuno dovrà uscire da questa zona. Tra qualche ora sarò cosciente. Nel frattempo, scandagliate l'area alla ricerca di indizi”. Il Coltivatore alla Stabilità della Consistenza tentò immediatamente di mettersi in piedi, poi incrociò i pugni e fece un inchino profondo.


Un frammento di giada blu, fredda come il ghiaccio, volò tra le sue mani.


Scene simili si svolsero nella Setta della Corrente Tortuosa e in quella della Sera Eretta. Quando le tavole della vita dei loro Monaci e Anziani si disintegrarono, tutti usarono le Riserve Dao delle Sette.


A partire da questo momento, il mondo della Coltivazione dello Stato di Zhao era stato messo in subbuglio.
                                


                                



