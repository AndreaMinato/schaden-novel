---
weight: 94
title: Capitolo 94 - Vuoi davvero che venga fuori?
pubDate: 2025-03-17T11:17:34.774Z
tags:
    - issth
---


Risuonò un incredibile boato mentre il fascio di luce rossa trapassava la gigantesca mano. Un taglio profondo apparve tra il medio e l'anulare, tagliandola completamente a metà.


Un colpo e la mano si aprì in due.


"Tu!" urlò Lord Rivelazione. Il suo volto tremò, mentre sollevava la mano, gli occhi che lampeggiavano.


Un tuono si propagò sulla terra. La gigantesca mano, larga centinaia di migliaia di chilometri, era apparsa all'improvviso davanti gli occhi di Meng Hao e aveva coperto tutto il paese; ma, in un battito di ciglia, si aprì una crepa e il giovane poté vedere il cielo.


La mano si divise in due metà, ognuna delle quali crollò a terra ai lati di Meng Hao.


Il terreno cominciò a tremare e ad affondare. Le montagne vennero distrutte. Tutte le creature selvagge incapaci di volare vennero ridotte in cenere all'istante.


Il Coltivatore allo stadio della Stabilità della Consistenza della Setta del Vento Gelido, nonostante ce l'avesse messa tutta per scappare, non aveva fatto in tempo. Il suo cadavere precipitò a terra.


Le basi di Coltivazione dei tre Patriarchi dell’Anima Pseudo Nascente erano tutto fuorché ordinarie. Oltretutto, Lord Rivelazione non li stava puntando con il suo attacco e avevano anche sacrificato parte della loro base di Coltivazione per fuggire. Sputando sangue per sette od otto volte ciascuno, riuscirono a raggiungere il limitare della gigantesca mano. Dietro di loro, la terra sembrava essersi trasformata in un mare che schiumava violentemente. Non appena la mano scomparve, osservarono la scena in silenzio.


In passato, la Setta dell'Affidabilità era stata circondata da infinite catene montuose. Ora tutto ciò che rimaneva era un gigantesco buco nella terra, della forma di un'enorme mano.


Nonostante ciò, l'impronta non era completa, ma divisa a metà da una porzione di terra dai bordi frastagliati che si stagliava nel cielo come una montagna.


In cima alla montagna si trovava Meng Hao. Sotto di lui c'era una striscia di terra larga circa trecento metri, che creava un sentiero irregolare, ai cui lati si aprivano ampie voragini che sprofondavano all'interno della terra.


Inizialmente la montagna non avrebbe dovuto essere in quel posto, eppure eccola lì... l’unica cosa rimasta.


Una strana espressione apparve negli occhi di Meng Hao, mentre volgeva lo sguardo al cielo. Non sapeva chi l'avesse salvato e non si sarebbe fermato a pensarci. Immediatamente, una spada volate apparve sotto i suoi piedi e si allontanò velocemente, trasformandosi in un fascio di luce multicolore mentre si dirigeva verso il limitare della gigantesca mano.


"Non avrei mai pensato che l'illustre Lord Demone del Dominio Meridionale si sarebbe mostrato nel piccolo Stato di Zhao". Il volto di Lord Rivelazione era cupo mentre agitava la mano. La sua voce riecheggiò in ogni direzione come un tuono "Ma sei solo un clone! Il tuo vero io è soppresso e incapace di venire qui per impedirmi di uccidere Patriarca Affidabilità!"


Non ci fu alcuna risposta. Era come se il bagliore sanguigno non fosse affatto apparso.


"Patriarca Affidabilità, vieni fuori da lì!"


"Vieni fuori da lì!"


"Vieni fuori da lì!" Mentre risuonavano le sue parole, Lord Rivelazione sollevò la mano destra e colpì la Campana della Rivelazione. Il suo suono ricolmò il cielo e riecheggiò sulla terra, portando la voce di Lord Rivelazione con sé.


Innumerevoli montagne dello Stato di Zhao iniziarono a creparsi e a crollare mentre una voce antica si propagava nell'aria. Non si poteva dire da dove provenisse, ma riempì l'intera nazione.


"Davvero... vuoi che venga fuori?" Non appena udì questa voce, Meng Hao strinse gli occhi. Era la voce di Patriarca Affidabilità. eppure c'era qualcosa di diverso. Sembrava meno irragionevole e più dignitosa. Più antica.


"Finalmente ti sei degnato di parlare" rispose Lord Rivelazione con gli occhi che brillavano. "Patriarca Affidabilità, smettila di nasconderti. Abbiamo un conto in sospeso, vecchio di mille anni. Anche se hai avuto successo nella Recisione dello Spirito, non dovevi azzardarti a prendere l'Anima Nascente del mio clone! Oggi combatteremo e, alla fine, io sopravvivrò e tu no!" Agitò la Campana della Rivelazione, un boato risuonò e Lord Rivelazione iniziò a brillare di una luce intensa.


La battaglia doveva essere vinta. Aveva già capito a che livello fosse davvero Patriarca Affidabilità. Lord Rivelazione aveva già completato la Seconda Recisione dello Spirito e, grazie a quel potere, poteva uccidere Patriarca Affidabilità.


Era del tutto sicuro di sé. Aveva messo da parte ogni cautela e si era presentato di persona. Un Lord Demone era apparso e aveva usato qualche potente magia, ma questo non li spaventava minimamente.


Non c'era la benché minima possibilità che potesse perdere. Aveva portato la Campana della Rivelazione, che aveva assorbito innumerevoli preghiere e sacrifici nello Stato della Rivelazione. Era già senziente, il suo tesoro più prezioso. Con quella campana, anche se avesse affrontato qualcuno alla Terza Recisione, sarebbe riuscito ad ottenere la vittoria. Oltretutto l’Immortale dell'Alba gli aveva donato una parte del suo Senso Spirituale.


Tutto tacque a lungo. Poi si udì di nuovo la voce di Patriarca Affidabilità, antica.


"Tempo fa... mi interessava solo il Mare della Via Lattea" aveva un tono strano. Riecheggiò nella zona e sembrava che potesse perdurare nei secoli. Risuonò in tutto lo Stato di Zhao. La terra iniziò a tremare.


Il terremoto raggiunse ogni zona dello Stato di Zhao e anche i mortali lo percepirono. Meng Hao chinò la testa e fuggì ancora più velocemente.


"Non so quanti anni sono passati, o quante volte mi sono assopito e risvegliato. Alla fine, arriva il giorno in cui mi sveglio e mi ritrovo a fronteggiare un bastardo che avrebbe dovuto morire un migliaio, anzi no, dieci migliaia di volte!" dal tono della voce, sembrava che si stesse indisponendo. Le ultime parole vennero pronunciate come se avesse avuto i denti stretti.


Mentre parlava, i tremori nello Stato di Zhao crebbero d'intensità. Le montagne e i macigni tremarono, gli edifici più alti ondeggiarono avanti e indietro. Nelle tre Grandi Sette, i restanti Coltivatori si guardavano intorno attoniti.


La situazione era la stessa che nella Città della Via Lattea.


La mente di Meng Hao vorticò. Si chiedeva chi fosse il bastardo a cui si riferiva Patriarca Affidabilità.


"Quel maledetto bastardo non può sconfiggermi. Ha portato con sé altri bastardi e abbiamo combattuto avanti e indietro per anni. Alla fine mi hanno ingannato. Mi hanno fatto un sacco di promesse, convincendomi a lasciare il Mare della Via Lattea per andare nel Dominio Meridionale..." Patriarca Affidabilità si arrabbiava sempre di più. Mentre parlava, la terra dello Stato di Zhao tremava più forte. Nella zona a nord della nazione, risuonò un boato fin nei Cieli. Una gigantesca crepa apparve nel terreno, lunga milioni di miglia e cresceva sempre di più!


Se qualcuno avesse potuto volare alto nel cielo e guardare giù, avrebbe visto che la crepa non era una linea dritta, ma un arco curvo.


"Quando sono arrivato nel Dominio Meridionale, i bastardi mi hanno ingannato. Mi hanno fatto ingoiare delle cose che alla fine mi hanno imprigionato sotto un sigillo invisibile! Mi hanno promesso che, anni dopo, mi avrebbero assicurato una particolare benedizione per la buona sorte. Ma poi, tutti quei bastardi, sono morti o scomparsi. Alla fine, era rimasto solo l'originale. Mentre dormivo, si era rifugiato su un altro pianeta. Mi aveva lasciato la Giada del Sigillo del Demone, che avrebbe dovuto dare al suo successore. In realtà, quei bastardi erano spaventati dalla tribolazione nei Cieli e volevano usarmi per combatterla!" Patriarca Affidabilità digrignò i denti. Il suono si propagò per tutta la terra. Un'enorme frattura si aprì nella regione orientale dello Stato di Zhao, accompagnata da un forte boato. La forma della frattura era un gigantesco semicerchio.


Vedendo ciò che stava succedendo, il volto di Lord Rivelazione cambiò. Sembrava che stesse avvertendo un po' d’apprensione.


Meng Hao prese un respiro, pensando alla Giada del Sigillo del Demone che possedeva.


"I bastardi non hanno mantenuto la loro promessa. Mi hanno ingannato! Ero furioso e anche se assopito, sono riuscito a tirare fuori un po' di volontà Spirituale. Era debole e costretta dalle leggi del Dao dei Cieli, quindi si è incarnata nel corpo di un mortale. È partito da zero, iniziando a praticare la Coltivazione. Visto che mi hanno tradito, ho deciso di recidere la loro eredità! Ho cambiato il nome della Setta del Sigillo del Demone in Setta dell'Affidabilità. Da quel momento la mia volontà Spirituale ha preso il nome di Patriarca Affidabilità!" Mentre la sua voce rimbombava, Meng Hao spalancò gli occhi. Si guardò indietro, verso le terre dello Stato di Zhao. Ribollivano come un oceano, mentre riecheggiavano le parole di Patriarca Affidabilità.


Quando Lord Rivelazione udì tutto ciò, la sua espressione divenne scioccata. Senza pensarci due volte, iniziò a ritirarsi. Nello Stato di Zhao risuonò un altro boato e una terza crepa apparve a sud. Allo stesso tempo, a est, un'altra frattura, un quarto arco, solcò il suolo, accompagnato da un boato terrificante. Le quattro fratture s’incontrarono, formando un enorme cerchio che circondò lo Stato di Zhao che all'improvviso... si sollevò in aria. Il nero suolo venne portato alla luce, mentre un vento di burrasca soffiava in ogni direzione. Incredibili quantità di terreno crollarono dai bordi.


Mentre saliva in alto, la terra tremava e le nuvole ribollivano nel cielo. Il volto di Lord Rivelazione era pallido, i suoi occhi colmi di shock.


La terra rimbombava mentre saliva sempre più in alto nel cielo. Tremila metri, quindicimila, trentamila. Salì così in alto che era impossibile da descrivere.


La terra s’innalzò e Meng Hao si trovava ancora lì. Sentì come se si stesse avvicinando ai cieli.


L'area conteneva le città dei mortali, le tre Grandi Sette, Città della Via Lattea e innumerevoli vite umane!


L'intero Stato di Zhao si stava sollevando, allontanandosi dalla terra e dal Dominio Meridionale. Sotto di esso, nel terreno si apriva un'enorme voragine.


Ovviamente era grande quanto l'intero Stato di Zhao!


Al di sopra della voragine c'era una tartaruga dall'aspetto feroce, grande quanto lo Stato di Zhao, con il corpo coperto da innumerevoli spine nere! Sembrava davvero la mitica tartaruga nera Xuan Wu!


La terra ricopriva l'enorme guscio della tartaruga, come se il guscio sostenesse la zona. La terra era naturalmente... lo Stato di Zhao.


Una testa colossale emerse dal guscio della tartaruga, grande circa quanto un decimo dello Stato di Zhao. La pelle era nera e coperta di rughe. La terra tremò mentre la testa si sollevava. I suoi enormi occhi si voltarono verso Lord Rivelazione che rimase fermo, ansimante, piccolo quanto un insetto, il volto pallido, il corpo tremante e un'espressione incredula dipinta sul viso.


"Mi hai chiamato, adesso vogliamo combattere?"
                                


                                



