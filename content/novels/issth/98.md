---
weight: 980
title: Capitolo 98 - La Valle della Corda Rossa
pubDate: 2025-03-17T11:17:34.775Z
tags:
    - issth
---


Il tempo trascorse lentamente. Presto furono passate due settimane. Durante una notte speciale, la luna piena era particolarmente luminosa e oscurava gran parte delle stelle. Splendeva nel cielo, illuminando la terra di un tenue chiarore argenteo.


Sembrava che splendesse più luminosa su un gruppo di valli, specialmente sulla valle in cui si trovava Meng Hao. Non appena illuminò la nebbia, questa iniziò a ribollire, turbinando lentamente fino a dare forma a un vortice.


Fuori dalla valle, i sette Coltivatori attendevano, con gli occhi luminosi. Osservarono la nebbia nella valle, pieni di aspettative.


“L’ora è giunta…” asserì il vecchio sopra al rospo, a voce bassa. Non appena ebbe pronunciato queste parole, si poté udire un gorgoglio che proveniva dalla nebbia.


Era un suono indistinto, ma non appena giungeva alle orecchie, era come se trafiggesse il cuore. Risuonarono degli schiocchi, mentre la nebbia nella valle ribolliva.


Il tempo passò. Il gorgoglio si fece sempre più chiaro. Accompagnata da altri schiocchi, la nebbia vorticò e vorticò fino ad assomigliare a un gigantesco gorgo. Sembrava che i margini del gorgo potessero penetrare nelle pareti rocciose circostanti, facendole fondere. Roccia fusa si riversò giù dai dirupi.


In quel momento, una corda rossa apparve all'interno del vortice. Era grossa quanto il braccio di un uomo ed era talmente rossa che sembrava fosse stata tinta nel sangue di innumerevoli persone. Si poté udire un ronzio, mentre sia il gorgo che la corda vorticavano. Non appena la corda apparve, i sette uomini riacquistarono vigore.


Gli occhi del vecchio sopra al rospo brillarono. Si morse la lingua e sputò del sangue, mentre evocava un incantesimo e faceva apparire un frammento di metallo nero dalla sua borsa da trasporto.


Gli altri sei uomini fecero lo stesso, sputando sangue ed evocando dei frammenti di metallo nero. Sembrava fosse un rito familiare, come se l’avessero già fatto altre volte.


Il sangue penetrò nel vortice che, apparentemente a causa di ciò, smise improvvisamente di ruotare. Al contrario, la corda non si fermò.


I frammenti neri dei sette uomini vorticarono nell'aria e diedero forma a uno spadone nero.


Lo spadone fluttuò sulla valle, puntando verso la corda rossa, che smise di ruotare.


Con un basso grido, il vecchio sopra al rospo volò in avanti per afferrare la corda con entrambe le mani. La prese senza alcuna esitazione, nonostante sembrasse bagnata, come se fosse ricoperta di sangue. Gli altri sei uomini apparvero dietro di lui, unendo le loro forze per tirare la corda.


Non appena lo fecero, un ruggito tonante risuonò nell'area. La corda, lentamente, uscì dal vortice di circa trenta metri. Allora, un Qi nero si riversò all'esterno, coprendo tutta la zona. Alla fine, raggiunse il punto in cui si trovava la grotta di Meng Hao, oscurandolo completamente.


“A trecento metri abbiamo la Pietra dello Spirito di Giada. Dopo seicento metri abbiamo il miasma tossico. L’ultima volta abbiamo tirato fino a novecento metri e siamo arrivati alla bestia sigillata nella pietra. Oggi la tireremo fuori tutta e raggiungeremo i millecinquecento metri!”


“Giusto! Secondo gli antichi documenti del nostro Clan, se tireremo fino a millecinquecento metri, apriremo il primo sigillo e risveglieremo lo spirito ancestrale del Clan. Avrà la forma di una Consistenza Velenosa e le nostre basi di Coltivazione saliranno di livello!” gli occhi dei sette uomini brillavano mentre tiravano la corda.


Non si poteva vedere il fondo del vortice, non si vedeva nulla se non nero, come se la corda rossa non avesse una fine. Ogni strattone dato alla corda faceva tremare la valle circostante. Il suolo si aprì, come se la fine della corda fosse fissata nel cuore della terra.


Risuonarono dei boati sconcertanti mentre continuavano a tirare. Altro miasma tossico si riversò all'esterno mentre raggiungevano i novecento metri di corda. Improvvisamente un fetore come di pesce marcio fuoriuscì dalle profondità del vortice.


Sembrava che il fetore non fosse mai apparso prima. L’espressione dei sette uomini cambiò. In ogni caso, sembrava che l’area subito prossima alla corda fosse protetta  sia dalla puzza che dal miasma. Con il volto pallido, i sette uomini strinsero i denti e tirarono di nuovo la corda.


Milletrecentocinquanta metri. Milletrecentottanta metri. Millequattrocento metri.


Gli uomini erano affannati. Avevano utilizzato tra il settanta e l’ottanta per cento del potere delle loro basi di Coltivazione. Senza esitazione, ingoiarono degli elisir medicinali e tirarono ancora la corda. Cinque dei sette uomini sputarono sangue. Presto il vecchio sopra al rospo e l’altro uomo al nono livello di Condensazione del Qi rimasero gli unici a resistere. Strinsero i denti, incapaci di far smettere i tremori che scuotevano il loro corpo.


“Sono al limite…”ruggì il vecchio sopra al rospo. Si morse la punta della lingua e sputò ancora sangue. Non appena lo fece, un fascio di luce nera scaturì dal limitare della valle. Si trasformò in un enorme rospo, che serrò la bocca intorno alla corda rossa. Mentre la mordeva, il suo corpo iniziò ad avvizzire, ma resistette e continuò a tirare.


Poi, apparve un centopiedi, insieme a diversi ragni della grandezza di un uomo, evocati dall'uomo per tirare la corda. Anche il gigantesco masso che conteneva lo scheletro dell’uccello volò via. Sembrava che il bagliore aiutasse a tirare la corda rossa.


Millequattrocento metri. Millequattrocentosessanta metri. Millequattrocentonovanta metri!


Il fetore di marcio aumentò, portando con sé una puzza di putrefazione che ricolmò la vallata. Erano sul punto di estrarre la corda di millecinquecento metri. Un fischio acuto uscì dal vortice, trapassando l’aria con cattiveria.


Il fischio divenne sempre più acuto, apparentemente colmo di speranza. Ma… mancavano ancora dieci metri da tirare prima di raggiungere il traguardo dei millecinquecento metri. Le bestie velenose evocate dai sette uomini esplosero una dopo l’altra, incapaci di resistere. Non appena morirono, i volti dei sette uomini impallidirono. La corda improvvisamente scivolò via dalle loro mani e fu risucchiata di nuovo nel vortice. Se non l’avessero mollata, sarebbero stati trascinati anche loro nel vortice.


“Lasciamo perdere. Ritenteremo il mese prossimo”.


“Sì. Arriverà il giorno in cui estrarremo millecinquecento metri di corda. Presto aumenterò la mia base di Coltivazione. Una volta che avrò raggiunto il nono livello di Condensazione del Qi, avrò finalmente successo”.


“Quello straniero al nono livello…” disse tutto a un tratto uno degli uomini.


“Non rendiamo le cose ancora più difficili. Probabilmente lo straniero sarà già morto, ucciso dal miasma. Anche se avesse raggiunto la Stabilità della Consistenza, non avrebbe potuto resistere, a meno che non fosse del nostro lignaggio”.


I sette discussero della questione ancora per un po’, poi si separarono.


La nebbia continuò a ribollire nella vallata per tre giorni, prima di calmarsi. L’energia spirituale si addensò nuovamente nella zona e il miasma si dissipò.


All'interno della Grotta dell’Immortale, Meng Hao osservò il tutto con occhi freddi. Circondato dal campo elettrico, aveva visto chiaramente tutto ciò che era successo nei tre giorni precedenti. Per quanto riguardava il miasma, se n’era occupato lo Stendardo del Fulmine, proteggendo Meng Hao da ogni pericolo.


“Pensano che io sia morto. Questa è un’ottima cosa” gli occhi di Meng Hao brillarono.


“Non so se è a causa delle Sacre Scritture dello Spirito Sublime o forse del Nucleo Demoniaco, ma Stabilizzare la mia Consistenza si sta rivelando davvero difficile” . abbassò il capo e prese un altro Elisir della stabilità della Consistenza. Si accigliò. Al momento era leggermente sospettoso. Il metodo di Coltivazione descritto nelle Sacre Scritture dello Spirito Sublime era il vero metodo? O magari Patriarca Affidabilità l’aveva modificato in relazione alla sua pratica della Coltivazione Demoniaca… non c’era modo di saperlo. Gli occhi di Meng Hao brillarono di determinazione, mentre inghiottiva l’Elisir della Stabilità della Consistenza e chiudeva gli occhi per meditare.


Il suo Nucleo ruggì violento, ribollendo mentre si coagulava a formare un Pilastro del Dao. Ma era così difficile. Anche con l’Elisir della Stabilità della Consistenza, non riusciva nella sua impresa.


Si poteva dire che la Stabilità della Consistenza fosse il primo vero ostacolo da superare nel cammino della vera Coltivazione. Un Elisir della Stabilità della Consistenza poteva solo aumentare le possibilità di successo del dieci per cento.


Anche se aveva raggiunto il grande circolo della Condensazione del Qi e il suo talento latente era cresciuto, non era un’impresa facile.


Il tempo trascorse velocemente. In un battito di ciglia, erano trascorsi tre mesi. In quei mesi, a ogni luna piena, i sette uomini avevano tentato di trarre fuori la corda rossa. Più di una volta, si erano diretti verso la Grotta dell’Immortale di Meng Hao per recuperarne il cadavere.


Ma la grotta era protetta dallo Stendardo del Fulmine di Patriarca Affidabilità. Una manciata di insignificanti Coltivatori allo stadio di Condensazione del Qi non avevano la benché minima possibilità di entrare. Iniziarono a chiedersi se Meng Hao fosse morto davvero o no.


Passarono altri tre mesi. Sei mesi di duro lavoro. Non avevano visto alcuna traccia di Meng Hao. A questo punto erano quasi certi che fosse morto.


Nemmeno Meng Hao sapeva quanti Elisir della Stabilità della Consistenza avesse consumato durante quei sei mesi. Ogni volta che falliva, prendeva un altro elisir. Verso la fine aveva tentato di inghiottirne due alla volta.


In questo modo penoso, trascorse un altro mese. Una notte, Meng Hao era seduto, quando un ruggito gli esplose nella mente. Solamente Meng Hao poteva percepirlo, era come se un tuono che cresceva nella sua testa.


Dentro di lui, il suo mare dell’Essenza dorato emise un ruggito senza precedenti e il suo corpo fu ricolmato di una luce dorata. Sembrava che lui stesso fosse fatto d’oro.


Sedeva in meditazione, con gli occhi chiusi. Mentre il suo mare dell’Essenza emetteva quel ruggito, concentrò tutto se stesso nel creare il pilastro del Dao e raggiungere la Stabilità della Consistenza. All'interno del mare dell’Essenza, il Nucleo Demoniaco ruotò vorticosamente. Sembrava sul punto di sciogliersi.


Durante l’anno trascorso, era successo spesso. Meng Hao aveva capito chiaramente che se non avesse avuto il Nucleo Demoniaco dentro di sé, sarebbe stato molto più facile raggiungere la Stabilità della Consistenza. Era il Nucleo Demoniaco che rendeva tutto così difficile. Se si aggiungeva il fatto che aveva completato il grande circolo della Condensazione del Qi, si poteva dire che per lui raggiungere la Stabilità della Consistenza fosse più difficile che per chiunque altro nel mondo.


Ogni volta che un Pilastro del Dao iniziava a formarsi, veniva bloccato dal Nucleo Demoniaco e non si saldava. In quel momento una luce dorata provenne dal mare dell’Essenza di Meng Hao. Le acque iniziarono ad addensarsi, solidificandosi lentamente in un gigantesco Pilastro del Dao. Ma poi, il Nucleo Demoniaco iniziò a vorticare, facendo ribollire il mare dell’Essenza, che solo un attimo prima era calmo. Ancora una volta il Pilastro del Dao iniziò a crollare.


“Ancora!” lo sguardo di Meng Hao si incendiò. Senza esitazione, sollevò la mano e ingoiò tre Elisir della Stabilità della Consistenza.
                                


                                

