---
weight: 600
title: Capitolo 60
pubDate: 2024-05-12T20:27:29.234Z
tags:
    - lrg
---

Erano passate quasi due settimane da quando la Barriera dei Principianti era calata intorno a Donnyton, e Sam era stato estremamente impegnato: con suo grande disgusto, Daniel stava spingendo con forza per un aumento della differenziazione tra i ranghi, perciò Sam aveva ricevuto il compito di creare un nuovo sistema per riconoscere la gerarchia nel villaggio.
Brontolando ad alta voce, ma segretamente compiaciuto di avere un'altra occasione per mettere da parte tutti i lavoretti che Daniel pretendeva per poter sperimentare con la Manipolazione dell'Osso, Sam accettò.
Questo nuovo impulso per un sistema di classi più complicato era una conseguenza diretta di altre attività più urgenti nelle ultime settimane: il rafforzamento del sistema delle squadriglie per la Tribolazione in arrivo.
Il primo compito stava andando piuttosto bene: in generale, tutti i PC erano separati in gruppi di dieci persone, nove membri e un leader. C'era qualche eccezione, basata sull'esigenza o su interessi speciali, ma nella maggior parte dei casi quella era la regola. A quel punto avevano una ventina abbondante di squadriglie confermate, oltre a un bacino di membri regolari e di "ufficiali" che venivano raggruppati in modo più casuale per simulare giochi di guerra sotto lo sguardo vigile di Dozer, Decklan e Donny.
Se una squadra avesse dato l'impressione di legare particolarmente bene, sarebbe diventata ufficialmente un'unità, ricevendo un proprio segnale di chiamata e numero attuale. Il segnale sarebbe sempre rimasto lo stesso, ma il numero avrebbe potuto cambiare: era basato su una graduatoria della loro forza stimata, perciò avrebbe potuto salire o scendere in base alle circostanze.
Regina aveva già commentato che per quanto fosse efficiente per il momento, il sistema delle squadriglie sarebbe potuto essere soltanto una soluzione per il breve termine. Con l'aumentare degli abitanti, il villaggio probabilmente avrebbe dovuto provare l'esperienza del combattimento in unità più grandi. Sarebbe stato meglio iniziare a pensare a un'altra divisione, una Compagnia di uomini, e addestrare qualcuno affinché sapesse gestire tutti quegli uomini. Continuava a sottolineare che il grande difetto del sistema attuale era che, spesso, la persona più forte o la seconda erano i leader della squadra, e che per questo sarebbero sempre stati in prima linea. Ciò avrebbe consentito pochissima improvvisazione tattica dopo l'inizio della battaglia. Mentre si combatteva non c'era semplicemente modo di avere lo spazio visivo per poter individuare, e sfruttare, le debolezze dei nemici.
Sam pensava che avesse ragione, ma Dozer e Donny non sembravano smossi dalle sue parole. Le loro espressioni quasi lo fecero ridere ad alta voce. Erano forti, certo, ma a volte sembravano così giovani.
Non che potesse biasimarli per la loro confusione. Se le cose fossero rimaste com'erano, non ci sarebbe mai stato bisogno di una Compagnia. La caduta della Barriera dei Principianti aveva significato davvero che più mostri erano apparsi nell'area, e più forti, a volte persino del doppio; dopo qualche schermaglia, però, avevano buttato giù un rudimentale giro di ronda e avevano potuto respingere gran parte delle incursioni.
A parte ciò, non era cambiato molto. I Boss da Incursione erano un problema, ma le nuove abilità di Glendel erano state infinitamente utili per scovarli e identificarli, rendendoli piuttosto innocui. Inoltre non c'era più un nemico che li unisse, come era successo con l'orda, che li tenesse sull'attenti e li facesse sudare per sopravvivenza.
C'era ancora, ovviamente, la minaccia incombente di una Tribolazione, ma fino a quel momento nessuno l'aveva vista.
Tutto ciò, rifletté Sam, stava avendo uno strano effetto psicologico su Donnyton: si stavano allenando costantemente, consumandosi fino all'osso, pronti per la crudele Sfinge in arrivo. Delle ronde attente sorvegliavano l'area. Qualsiasi mostro che non fosse stato addomesticato veniva ucciso il momento stesso in cui appariva. Tutto considerato, Donnyton era diventata un luogo parecchio sicuro e ordinato.
Tuttavia, tutti stavano ancora aspettando che arrivasse la fregatura.
Sam però scosse la testa, concentrandosi sul suo compito del momento. Stava preparando con la sua Manipolazione dell'Osso diversi tipi di ciondoli, per creare almeno una minima gerarchia. Per i gruppi più generici, che non facevano parte delle squadriglie, aveva pensato a un ciondolo d'osso con il simbolo della loro specializzazione: così avrebbero potuto individuare i corpi generali, non ancora all'interno di un'unità.
Uno strano osso a forma di fiamma per i Maghi. Una croce per i Guaritori. Un'ascia per la squadriglia di Dozer, uno scudo per quella di Donny, un pugnale ricurvo per quella di Decklan. A causa delle dimensioni di quei gruppi, quei ciondoli erano fastidiosi da scolpire. Sam era costretto ad utilizzare la maggior parte della sua riserva di Mana e delle sue pozioni per continuare il progetto.
La Manipolazione dell'Osso era in sé semplice. Sam doveva solo usare le mani, irrogate di Mana, per massaggiare le ossa. Era un processo graduale, ma parte del Mana avrebbe intriso la superficie dell'osso, e Sam avrebbe mantenuto un certo controllo su di esso.
Dopo aver passato massaggiando una quantità sufficiente di Mana, doveva spingere, guidando il Mana in avanti nella forma che desiderava. L'osso si sarebbe lentamente contorto e allungato, fino a riempire la forma.
Troppo poco Mana e l'abilità sarebbe fallita, lasciandolo con uno strano osso contorto. Troppo, e sarebbe esploso. Se avesse spinto troppo forte, l'osso sarebbe esploso. Troppo piano, e non sarebbe successo nulla per diversi secondi, poi l'osso si sarebbe sgretolato in una polvere e il Mana si sarebbe disperso.
Nelle ultime settimane Sam si era esercitato ossessivamente, riducendo lentamente la percentuale di ossa sprecate usando l'abilità.
Nonostante non fosse apparente, Sam era un uomo orgoglioso. All'inizio, quando il villaggio era stato appena fondato, la sua abilità con l'ascia e nella costruzione gli avevano concesso un vantaggio che gli era sembrato piuttosto significativo nel completamento dei Sentieri, per cui aveva avuto delle statistiche più alte.
Era stato contento, in un certo senso, di proteggere le ragazze e persino quel coglione di Kal, impugnando le sue asce senza riserve e affidandosi soltanto al brivido dell'adrenalina mentre i mostri gli correvano incontro...
Man mano che i PC avevano ottenuto livelli, però, quel vantaggio era scomparso. Poi Vivian, Ellaine e Kal se ne erano andati, desiderosi di scappare verso la "civiltà". Tutto quello che gli era rimasto era Lyra, ma naturalmente a quel punto anche lei non aveva più avuto bisogno della sua protezione; Sam non poteva nemmeno immaginare l'estensione o la tecnica delle sue abilità, ma i risultati da lei ottenuti erano innegabili.
Infatti, nelle ultime settimane aveva fatto spesso visita al Ghosthound per dargli lezioni sul controllo del Mana...
Sam ridacchiò, suo malgrado, con un sorriso amaro. Aveva iniziato anche lui a chiamare Randidly "il Ghosthound"...? Era un pensiero che faceva riflettere. Nonostante fosse chiaro che Randidly fosse la persona più potente e versatile nel villaggio...
Aveva un peso così grande sulle spalle...
Con un sospiro, Sam si voltò nuovamente verso il suo ultimo progetto per il nuovo sistema gerarchico. Per le squadriglie aveva creato i numeri tra 50 e 11, semplici cifre fatte d'osso che sarebbero state indossate dal leader dell'unità. Per le ultime 10, invece, aveva usato pezzi d'osso più grande, che avrebbero dovuto essere indossati sulla schiena dei leader. C'erano voluti diversi tentativi, ma c'era riuscito a finirli, segnali splendenti e aggraziati in numeri romani:
X, IX, VIII, VII, VI, V, IV, III, II, e infine I.
Sam sperava che questi sarebbero stati l'orgoglio di Donnyton, un onore per cui tutti i PC avrebbero lottato.
E anche i PNC, supponeva. Ce n'erano diversi in competizione, nonostante gli altri talvolta si lamentassero quando venivano inclusi nel loro team. Però serviva per alzare le loro abilità più in fretta, quindi era perlomeno utile. Stava anche diventando sempre più ovvio che avere un PNC dava alla squadriglia diversi vantaggi.
Spesso conoscevano le tecniche di combattimento di base, e potevano ricoprire diversi ruoli in battaglia. Guaritore, Mago, Tank.
Purtroppo tutta questa versatilità aveva un prezzo, ossia delle limitate riserve di Salute, Mana ed Energia: generalmente dovevano ricorrere molto in fretta alle pozioni.
Per creare la I, il simbolo per la squadriglia migliore, Sam aveva plasmato con riverenza uno delle ossa della Tribolazione che Randidly aveva ucciso. Erano più scure del normale, di un grigio bluastro che sembrava quasi metallo. Dopotutto, quello sarebbe stato il meglio del meglio, valeva la spesa di faticare per quello.
A quel punto Sam osservò il pezzo di equipaggiamento che aveva creato, poi ridacchiò.
Livrea per la Prima Squadriglia Lv 29: il segno dei migliori. Chi la indossa riceve +50 a Salute, Mana ed Energia. Coloro sotto al comando di chi la indossa ricevono +10 a Salute, Mana ed Energia.
Sam annuì, soddisfatto del suo lavoro. Le altre versioni avrebbero dato piccoli bonus alla Salute o all'Energia, ma quello era un aumento molto più significativo. Dopotutto c'erano dei vantaggi ad essere i migliori.
Avevano già organizzato un sistema di sfide che avrebbero consentito alle squadriglie di livello più basso di battersi per guadagnare prestigio, ma fino a quel momento non era stato molto sfruttato. Da quel giorno in poi chi indossava un ciondolo avrebbe cercato di arrivare tra i primi dieci, per avere i bonus più alti dati dall'equipaggiamento migliore. E i dieci migliori...
Avrebbero puntato al primo posto.
Sam si domandò ansiosamente come se la cavata lui, se si fosse mai unito al gruppo in attesa di essere assegnato a una squadriglia. Nonostante si sentisse leggermente inferiore rispetto ai migliori, pensava di essere a un buon livello rispetto alle statistiche della maggior parte delle persone: le sue erano tutte intorno al 20, il che non era forse particolarmente impressionante, tuttavia...
La sua attenzione venne attirata dal suono di qualcuno che si schiariva la gola, e sollevò lo sguardo su Daniel, in piedi lì vicino, leggermente irrequieto.
Sam ridacchiò. "Quanto tempo hai aspettato?".
"Quasi cinque minuti" rispose Daniel, scherzando soltanto in parte. Nonostante fosse vero che, considerata la sua pazienza, si sarebbe certamente stufato anche dopo un tempo così breve... e a giudicare dal modo in cui stava spostando il peso da un piede all'altro...
"Beh?" chiese Sam, incrociando le braccia.
"... oggi c'è stato il primo girone delle Prove per le Classi" proruppe Daniel con uno sguardo luminoso. "Ho i risultati".
Le Prove per le Classi, come le chiamava Daniel, erano una sua idea, per cui avrebbe scelto dei volontari e avrebbe seguito il loro allenamento, promettendo loro supporto in cambio di informazioni sui loro Sentieri e statistiche, oltre a poter controllare quando avrebbero scelto una classe. Aveva già coinvolto venti individui, diciassette uomini e tre donne, e li aveva fatti lavorare fino allo sfinimento da quando la Barriera dei Principianti era caduta.
Il piano originale prevedeva un gruppo per il lungo termine e uno sul breve, perciò probabilmente aveva fatto scegliere una classe al secondo.
Prima che Sam potesse dire qualsiasi cosa, Daniel gli passò una cartellina. Osservandola bene, era coperta di statistiche, elenchi di abilità, descrizioni e misurazioni fisiche, Sentieri e valutazioni psicologiche generali. Purtroppo la maggior parte di questi era pasticciata con sottolineature, cerchi e linee disegnate apparentemente a caso intorno a strani stralci di informazione.
Sam lanciò a Daniel uno sguardo piatto.
Scuotendo la testa con un'espressione irritata, questi rispose: "Ok, Ok, te la faccio breve, d'accordo? Invece della loro distribuzione, è stato il totale delle statistiche a fare la differenza nella qualità della classe ricevuta. A causa di alcune variabili che non ho potuto identificare, alcune persone generalmente aumentano le abilità più velocemente, mentre altri hanno rivelato una particolare affinità per un'abilità in particolare, alzandola molto in fretta. Sono passate solo due settimane, ma mi ha sorpreso che la differenza tra il soggetto migliore e il peggiore fosse di quasi 20 punti statistica-"
"Vieni al dunque" ringhiò Sam, tamburellando le dita sul legno del suo piano di lavoro.
Battendo le palpebre, Daniel aprì la bocca, poi la richiuse accigliandosi. Con un sospiro esagerato, disse "Ok, d'accordo. Come ho detto, il totale delle statistiche ha fatto la differenza in termini di qualità, ma la loro distribuzione non sembra aver influenzato il tipo di classe. Una persona con un'intelligenza alta potrebbe comunque diventare un berserker. Il tipo di classe deriva dalle Abilità con il livello più alto. Colpo Forte determina un guerriero, Forza Erculea un difensore, Dardo di Mana un mago, Palmo Curativo un accolito".
"Forse è una sfortuna" continuò Daniel. "ma la persona che era stata la migliore nell'aumentare il livello delle statistiche ha ottenuto la classe peggiore di tutte: il Tuttofare. La progressione delle statistiche non è male, ma le abilità che ha guadagnato finora sono state mediocri a dir tanto, sono solo specializzazioni generiche. Dato che era bravo in tutto, gli avevo fatto alzare il livello di tutto quello che poteva. Incantesimi, abilità da combattimento, pulizia e cucina, costruzione, distillare pozioni, eccetera. Ma dato che aveva tutto, non aveva un'abilità dominante che potesse determinarne la classe. Per come stanno le cose, ho accettato di prenderlo come assistente. Per le classi sembra che quello che più conta sia il sapore delle abilità".
"Un assistente ti sarà utile" disse Sam distrattamente, rimuginando sulle novità. Che il totale delle statistiche alzasse la qualità era una buona cosa, ma che le abilità generiche rendessero più difficile avere una buona classe non lo era affatto. Dopotutto, le sue abilità per la produzione erano tante e varie. Inoltre, aveva una buona quantità di mosse da combattimento. Se avesse scelto una classe in quel momento, cosa avrebbe ricevuto...?
"Non proprio" disse Daniel con un sorriso compiaciuto. "Da quando la mia classe mi ha dato l'abilità Memorizzazione- Aspetta, eri sarcastico, vero? Direi che allora posso andare. Non ho bisogno di stare qui a farmi prendere in giro".
L'espressione offesa di Daniel mentre si voltava e marciava via era così comica che Sam non riuscì a trattenere una risata. Si stavano adattando in fretta a quel mondo, pensò. Forse troppo in fretta. Si stavano abituando troppo alle loro posizioni di potere. C'era da sperare che quella specie di pace non sarebbe durata troppo a lungo...
"Oh, un'altra cosa" disse Daniel, continuando la ritirata. "Lascerò a te il piacere di riferire al Ghosthound queste ultime novità. Buona fortuna".
Ora era Sam ad accigliarsi. Negli ultimi giorni Randidly non era mai di buon umore. Stava prendendo l'assenza di una Tribolazione peggio di chiunque altro. Sam sapeva che voleva andarsene per darle la caccia, ma che non aveva idea da dove cominciare. Perciò poteva soltanto aspettare. Nel frattempo, il suo sguardo era sempre rivolto a sud.
Durante una delle loro passeggiate serali intorno all'area, Regina aveva confidato a Sam che quello strano sguardo ansioso era nato quando lei aveva accennato a Rawlands. Forse era lì la connessione con il passato dell'uomo che sarebbe diventato il Ghosthound. Un qualche legame o una relazione che aveva ancora il potere di attirarlo.
Il suo stato d'animo agitato era solo esacerbato dal fatto che a quanto pareva le lezioni sul Mana con Lyra non stessero... andando bene...
****
Sam superò diversi coltivatori che stavano accudendo i loro campi, tenendo gli occhi deliberatamente fissi a terre, mentre le voci alzate si potevano già sentire a una certa distanza.
"Cosa significa che lo fai e basta?" ringhiò Randidly.
"Io ci riesco, quindi perché tu non dovresti? Cosa vuoi che ti dica!" rispose Lyra, e Sam poteva immaginare la sua espressione furiosa, le labbra strette in una linea sottile. Si affrettò ad avvicinarsi.
"Avere qualche indicazione potrebbe essere una bella novità".
"Ok, io ho un'abilità che mi fa vedere il Mana. Dopodiché ho soltanto allungato una mano e ho iniziato a giocarci, a manipolarlo. Ho pensato che tu potessi saltare la parte visiva e controllarlo semplicemente, ma non sapevo che avessi un cazzo gigante al posto del cervello".
"Certo che sento che è lì. Ma non sono mai stato in grado di toccarlo! Voglio solo che tu mi dica come raggiungerlo!".
"Ma se lo senti, non lo stai già toccando? Fallo e basta, devi volerlo, e lo senti! Cosa cazzo stai aspettando?!".
I coltivatori stavano iniziando ad arrossire. Sam raggiunse il piccolo cancello che circondava la casa di Randidly, dandogli un minimo di privacy, ed entrò, facendo il più rumore possibile. Venne accolto da due sguardi ostili.
Per fortuna, o sfortuna, quegli sguardi tornarono presto a fissarsi l'uno sull'altro.
Lyra batte leggermente un piede a terra. "È a questo punto che l'insegnante deve sculacciare lo studente disobbediente, giusto? Meno male che il role play mi attira".
"Provaci" la voce di Randidly si abbassò pericolosamente, e improvvisamente Sam non si sentì molto imponente fisicamente. Se quei due fossero venuti alle mani...
"Come faresti a fermarmi? NON RIESCI NEMMENO A VEDERE IL MANA. È l'unico motivo per cui tutto questo è così irritante! Solo-"
"Lo sai cosa è irritante? Il tuo atteggiamento. Come farei a 'farlo e basta'? Se solo tu ti comportassi come una persona ragionevole, per una volta-"
"Perché, mi ascolteresti? Non sei troppo impegnato a trattarmi come una ragazzina per prendermi sul serio? Oh, ecco di nuovo Lyra, sta soltanto scherzando, è così sarcastica e scostante, preferisco darle una pacca sulla spalla e poi lasciarla da sola così può-"
A qual punto però Lyra si interruppe, si voltò e camminò verso una delle pareti. Con un gesto della mano evocò un orso fatto di Mana che schiantò le zampe contro il muro e vi aprì un buco come se fosse stato fatto di garza. Lyra scavalcò con calma il muro distrutto e, senza rallentare, continuò ad allontanarsi, superando lo spiazzo ormai deserto di coltivatori.
Sam sospirò tra sé. Non aveva conosciuto bene Lyra prima dell'arrivo del sistema, ma dopo aveva speso parecchio tempo con lei, come anche Randidly.
Lyra era stata cresciuta da subito per essere un'attrice, e la migliore. Era cresciuta costantemente monitorata e sotto pressione. Si sentiva costantemente sorvegliata, e giudicata, e soltanto la sua testardaggine e il suo talento naturale e intelligenza l'avevano aiutata a superarlo.
Ora, davanti a Randidly, verso cui era palesemente attratta, si sentiva furiosa perché lui non la trattava come una donna, come lei avrebbe voluto. Per lui era solo una ragazzina. 17 anni saranno stati abbastanza per qualcuno, ma per Randidly, che ne aveva 23, i sei anni che li separavano erano più che abbastanza da fargli fare marcia indietro.
Onestamente, Sam lo rispettava per questo. Aveva anche qualche istinto paterno residuo nei confronti di Lyra, perciò avrebbe voluto vederla insieme a qualcuno della sua età. Persino lui però non poteva negare che i loro problemi privati stavano iniziando a colorare tutte le loro interazioni.
Quelle lezioni, per esempio, sarebbero andate molto meglio se una non avesse trasmesso a banda larga la propria frustrazione sessuale, e se l'altro non l'avesse deliberatamente ignorata.
"Quindi" disse Randidly, posando il suo sguardo furioso su Sam. "Come mai sei venuto qui?".




