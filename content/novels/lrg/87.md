---
weight: 870
title: Capitolo 87
pubDate: 2024-05-13T23:27:29.238Z
tags:
    - lrg
---

Decklan avanzò danzando con sguardo luminoso mentre la Viverna, il Boss da Incursione di Secondo Rango, arretrava ferita con la massima velocità consentita dalle sue zampe tozze.
L'unico problema che la squadriglia di Decklan avesse mai avuto era stato avvicinarsi abbastanza al Boss da Incursione da poterlo attaccare. Se avessero rivelato la propria presenza, i servitori del Boss sarebbero arrivati in massa, rendendo quasi impossibile ucciderlo.
Dozer e la sua squadra li avevano molto generosamente ridotti in una poltiglia di mostriciattoli, aprendo un largo varco tra loro e il boss. Le due squadre poi avevano caricato in avanti, sopraffacendo la Salute altissima del boss e facendolo lentamente a pezzi.
A quel punto era agli sgoccioli, e Dozer aveva concesso di malavoglia a Decklan di farsi avanti da solo per ottenere i bonus alle statistiche per l'uccisione di un Boss da Incursione. Ivan e Tera lo seguirono velocemente, l'una per offrire assistenza, l'altro con uno sguardo calcolatore negli occhi, sperando di carpire i bonus per sé. In un certo senso Decklan era divertito nel vedere tanta avidità in uno dei suoi sottoposti.
C'era però qualcosa nel modo di fare di Ivan che risvegliava il suo lato più crudele, che si era lentamente sopito durante la sua permanenza a Donnyton.
Se quel figlio di puttana avesse provato a fare qualche strano numero, l'avrebbe pagata cara.
Il Boss da Incursione si voltò, mandando un colpo di coda nella loro direzione. Decklan lo schivò con un balzo aggraziato, guadagnando un ulteriore livello abilità in Saltare e lasciandosi dei lunghi tagli slabbrati nella pelle del boss mentre lo colpiva con un movimento esperto, senza perdere un colpo. Dovette trattenere un ghigno: quella vita, con il sistema, aveva un certo qualcosa... Era semplicemente... così divertente.
Notando saggiamente come il suo aiuto non fosse necessario, Tera si ritirò, schivando il colpo. Digrignando i denti, Ivan imitò Decklan, ma il suo controllo sensibilmente più basso lo fece sbattere contro la coda, finendo a gambe all'aria sopra di essa.
Decklan sorrise leggermente, ma scattò in direzione del Boss da Incursione, che si era messo improvvisamente in moto lanciandosi verso un boschetto lì vicino.
Proprio mentre stava per inseguirlo, Decklan vide un rampicante spinoso sollevarsi dal terreno davanti a lui e dimenarsi da una parte all'altra.
Accigliandosi, Decklan incrociò le braccia. "Ma abbiamo fatto tutto noi".
Il viticcio puntò verso Decklan, si scrollò per un attimo, poi girò pigramente intorno, come a dire: "Voi lo avete portato qui, da me. Non posso mica essere dappertutto, no?".
Poi diede un piccolo scatto, indicandogli chiaramente di aspettare. Decklan sospirò solamente, esasperato.
Sapeva già che la strana pianta domestica del Ghosthound, Spina, aveva seguito la sua squadriglia ed ucciso parecchi dei servitori del boss di livello più basso, prosciugando il sangue nei loro corpi e portandoli poi a Sam.
Questi era entusiasta alla vista delle ossa intatte di quei nemici, e aveva insistito a dire a Decklan che quello era l'animaletto del Ghosthound, per cui doveva essere libero di circolare e di dare una mano ogni volta che poteva.
Il modo in cui Sam parlava del Ghosthound infastidiva Decklan, perché non c'era traccia di rispetto. Era più un tono avverso, come se Sam avrebbe preferito non chiamarlo così, ma lo facesse per usarlo contro di lui.
Nonostante ciò, Sam aveva tecnicamente ragione. Perciò Decklan si accucciò a terra, riprendendosi lentamente. Ivan lo raggiunse di corsa con gli occhi fuori dalle orbite:
"Cosa stai facendo! Sta scappando!".
Decklan fece un gesto rassegnato. "...Quella non è più la nostra preda. Aspettiamo qui".
Ivan sbuffò e marciò oltre. Il piccolo viticcio di Spina si voltò verso di lui, poi verso Decklan. Questi alzò soltanto le spalle.
Ivan riuscì a fare tre passi prima che diversi rampicanti spinosi esplodessero dal terreno, avvolgendo in un attimo il suo corpo e immobilizzando le sue braccia lungo i fianchi. Uno di essi, coperto di spine particolarmente aguzze, circondò il collo di Ivan, quasi pigramente.
Il viticcio con cui aveva interagito prima si voltò nuovamente verso Decklan, con fare quasi interrogativo. Ivan si dimenò inutilmente, la sua forza ridicolmente bassa contro ai rami potenti di Spina. In poco tempo il suo viso si fece rosso, poi viola, mentre centinaia di piccoli tagli sul suo corpo continuavano a sanguinare.
"Preferirei che non lo uccidessi. È.... un sottoposto efficiente" disse Decklan, allo stesso tempo divertito e intimidito. Sapeva che era potente, ma questo...
Anche se fosse stato pronto a un attacco... avrebbe potuto schivare tutti quei rampicanti...?
Il viticcio principale di Spina perlustrò il corpo sospeso di Ivan, tastandolo in diversi punti, apparentemente riflettendo sulla decisione.
Poi lo mollò a terra senza tanti complimenti. Ivan iniziò immediatamente ad annaspare per riprendere fiato, allontanandosi freneticamente dal limitare degli alberi con occhi sgranati dalla paura.
Nel frattempo Spina stava indicando a Decklan di avvicinarsi. Nervoso, lui lo seguì nel folto degli alberi.
Il percorso del Boss da Incursione era evidente: quella cosa si era schiantata in avanti con la stessa finezza di un carro armato. Dopo circa un miglio arrivarono ai resti del Boss da Incursione di Secondo Rango, ancora immobilizzato da dozzine di rami spinosi. Mentre si avvicinava, Decklan vide i rami stringere ancora, penetrando più a fondo nella carne del mostro e allargando con le spine diversi lunghi tagli.
Quello che attirò la sua attenzione però era sotto al corpo.
Mentre i rampicanti si stringevano, diverse gocce di sangue colarono, come se il boss stesse venendo strizzato come uno straccio, per poi cadere nella strana bocca dentata di Spina.
Questa era la prima volta che Decklan vedeva il cuore di Spina, e sperava che sarebbe stata anche l'ultima. Era una massa di carne morbida, uno strano miscuglio di marrone e rosa e verde, con un singolo tentacolo rosso che strisciava lungo i suoi denti sporchi per raccogliere le gocce di sangue.
Osservandolo, Decklan riusciva solo a pensare a una strana rapa deforme, coperta da una dozzina di escrescenze cancerose e mollicce da cui si estendevano dei lunghi rami spinosi che affondavano nel terreno sotto alla cosa.
La rapa si voltò e contorse la sua mandibola irta di denti in un semicerchio, in una strana imitazione di un sorriso. Poi, con sorprendente delicatezza, il corpo del Boss da Incursione venne deposto ai piedi di Decklan.
Lui inclinò la testa da un lato, poi si immobilizzò: le palpebre del Boss avevano tremato debolmente. Era ancora vivo...?
Spina voleva soltanto bere il suo sangue...?
In un vortice di movimento, i rami si ritrassero, affondando nel terreno e schizzando terra tutto intorno, finché Spina scomparve un istante dopo.
A quel punto, con uno strano senso di pietà per la creatura, Decklan tagliò la gola del Boss da Incursione.
****
Dopo aver ascoltato il rapporto di Decklan, il Consiglio tacque, ognuno dei membri immerso in pensieri che non voleva condividere.
"Quindi..." disse Sam rompendo il silenzio, accigliato. "Quanto pensi che sia forte questo... Spina... davvero?".
Decklan alzò debolmente le spalle. Uccidere il Boss da Incursione di Secondo Rango gli aveva dato un bel bonus in Tempra ed in Agilità, ma la gioia che provava di solito dopo quelle vittorie era stata mutata dalla vista di Spina che aveva costretto il corpo fino prosciugarlo del suo sangue.
“... È difficile fare un paragone. Contro qualcuno come me, o contro un mago? Spina potrebbe immobilizzarci e farci a pezzi. Contro Dozer o Donny... potrebbe essere più equilibrato. Il trucco sarebbe evitare di farsi prendere dai rami, perché a quel punto... Oltretutto, è quasi impossibile da individuare mentre è sottoterra. Quando ti rendi conto che è lì è già troppo tardi".
"Però, voglio dire, dobbiamo davvero preoccuparci? È la pianta del Ghosthound, giusto?" disse nervosamente Daniel. Il resto del tavolo sembrava propenso a dargli ragione, ma erano tutti leggermente intimiditi dalla dimostrazione di potere della creatura. Anche se il Boss era già stato indebolito dalle squadriglie...
Persino Sam non riusciva a ritrovare il suo solito entusiasmo di fronte alla vista di un cadavere di alto livello in così buono stato.
In generale, in termini di abilità fisiche, gli esseri umani erano più potenti che mai. C'era persino un abbozzo di dimostrazione scientifica che l'Intelligenza e la Saggezza aumentavano effettivamente le capacità mentali, anche se si iniziava anche a pensare che il Controllo e la Concentrazione avessero un impatto più diretto sugli aspetti della vita esterni al sistema. I mostri che un tempo avevano costretto gli uomini a nascondersi urlando nelle proprie cantine ora venivano liquidati con indifferenza.
Tuttavia, mostri sempre più forti apparivano ogni giorno. E nonostante quella pianta per il momento fosse amichevole, erano comunque leggermente a disagio all'idea di accoglierla nel villaggio.
"In fin dei conti, però..." disse lentamente Regina, osservando ognuno dei presenti al tavolo. "Cosa possiamo fare?".
Nessuno sapeva risponderle, perciò la riunione si spostò su altre tematiche.
"Avrei un suggerimento riguardo a come spendere i PA" disse Daniel con espressione nervosa. La Signorina Hamilton unì la punta delle dita con espressione neutrale. Regina si appoggiò allo schienale della sedia. Glendel si coprì la bocca con una mano e sospirò. In cuor suo, Glendel sapeva che Daniel si concentrava solo su quello che pensava fosse il meglio per il villaggio, e che rimpiangeva profondamente che le sue azioni avventate li avessero costretti ad affrontare dei giorni difficili.
Con quel suo errore ancora fresco nella mente di tutti, però, non sarebbero stati disposti ad ascoltarlo.
Prima che potesse iniziare, la porta della sala del Consiglio si aprì silenziosamente. La luce morente del tramonto illuminò Lyra, con un'espressione seria per la prima volta da quando Glendel l'aveva incontrata.
"Voglio andare a visitare Turtle Town" annunciò. "C'è qualcosa che vorreste che chiedessi al loro... Re, se si presentasse l'occasione?".
Seguì un lungo momento di stupefatto silenzio.
"Assolutamente no!" disse Sam, battendo un pugno sul tavolo. "Quel pazzo."
"Voglio riprovarci" disse Lyra con un sorriso calmo. La sua voce era bassa, ma per qualche ragione Sam non riuscì a sovrastarla urlando. Persino i fantasmi di Glendel, che gli vorticavano continuamente intorno, rallentarono, concentrando la loro attenzione sulla figura sulla porta. "Questa volta ascoltatemi, d'accordo?".
Tutto il suo corpo iniziò a brillare e a emanare ondate caotiche di mana che riempivano l'aria. Le sue pupille svanirono, sostituite da un blu brillante, poi anche le iridi, fino al punto in cui sembrò che tutta la sua anima fosse fatta di luce e brillasse attraverso la luce azzurra nei suoi occhi.
La sua umanità era solo un'illusione, illuminata dall'interno da un potere crudele, tenuto sotto ferreo controllo. Era quello che la illuminava davvero.
"Voglio andare a Turtle Town. Sono passata di qui prima di partire per farvi una gentilezza. C'è qualcosa che vorreste che riferissi?".
*******
Nella casa deserta di Lyra, tutto era immobile. Ma poi, inspiegabilmente, una voce parlò, risuonando nella penombra della stanza.
"Questa... è un'occasione. Dobbiamo fare in fretta. Ho sempre odiato questi giochi... ma è lei che ci ha costretto a questo braccio di ferro. Sarai tu a trovarmi, o riuscirò... A diventare così forte che il tuo intervento non avrà importanza".
Se qualcuno fosse stato lì, avrebbe potuto forse vedere un teschio sporco aleggiare appena sotto al soffitto con lo sguardo fisso su un punto lontano, verso Sud.
"Il Ghosthound... deve morire..."




