---
weight: 91
title: Capitolo 91
pubDate: 2024-05-14T03:27:29.239Z
tags:
    - lrg
---

Gli occhi di Randidly esaminarono velocemente le notifiche.
> Congratulazioni! La tua Abilità dell'Anima, Padronanza della Lancia della Decomposizione, ha raggiunto il Lv 500! Il tuo sentiero è lungo e tortuoso, ma ti ritrovi a vagare nelle profondità degli angoli più oscuri della foresta, dove la crescita incestuosa e il cannibalismo di funghi e batteri regnano supremi. I tuoi piedi desiderano una direzione!
Guardi il putridume umido. Cosa vedi? Cos'è Decomposizione?
Attenzione, hai percorso troppo a lungo il Sentiero dell'Eretico. Eretico V adesso è aperto per te. Per questo devi affrontare il Giudizio. A causa della tua affiliazione al Patrono della Cenere, il Giudizio del Patrono del Congelamento discende. Sappi che anche se resisterai al Giudizio, ne seguiranno altri. Procedi direttamente verso il Villaggio più vicino e parla con lo Spirito per pentirti.
Attenzione! In un'area vicina, un Giudizio del Congelamento discende! Se non sei colui che ha causato la discesa di questo Giudizio, la tua vita può essere salvaguardata non mettendoti sulla strada del Giudizio e non interferendo con la sua missione. Buona fortuna.
Randidly si trovava in un boschetto di alberi su un pendio e nella piccola area sotto di lui, tra il punto in cui si trovava e l'orda di mostri, apparve un grande cerchio di sigilli in aria. Emettevano nell'area una strana luce blu che attirò anche l'attenzione dei mostri. Non appena la videro, scapparono correndo verso le colline. La luce si condensò in una figura luminosa, in piedi sulla collinetta.
Dopo pochi secondi, la luce si dissolse, rivelando una creatura alta ricoperta da una pelliccia bianca. Agli occhi di Randidly sembrava uno yeti alto 3 metri, il suo petto largo probabilmente quanto il tetto di un'auto. Sopra la sua testa galleggiava Giudizio del Congelamento, Lv 37. Ma proprio come quello di Ep-Tal, il nome di questo brillava di giallo.
E la sua aura puzzava di pericolo.
Randidly sollevò la lancia con un sorriso, una luce frenetica negli occhi, ma prima che potesse avanzare, saltò fuori un'altra notifica, una ripetizione.
Guardi il putridume umido. Cosa vedi? Cos'è Decomposizione?
Aspettava davvero la sua risposta...?
Randidly guardò lo strano Yeti che colpiva il suolo con i pugni. Diverse sue copie piccole e grassottelle strisciarono fuori dal terreno, alti solo circa la metà di un uomo, ma i piccoletti cominciarono ad indicare, spruzzando coni di aria gelida che ghiacciavano la terra vicina.
Mentre l'anello di gelo che si allargava lentamente cominciava a prendere forma, Randidly guardò lo Yeti dritto nei suoi freddi occhi blu. Sollevò la sua enorme mano pelosa e lo invitò ad avvicinarsi. Si trattava, capì Randidly dall'espressione sprezzante dello Yeti, di un invito a morire.
"Questa Decomposizione..." sussurrò Randidly, "È fertilizzante. È il mezzo attraverso il quale crescerò."
Se desideri qualcosa, prendilo.
"Lo divorerò."
I tuoi piedi cominciano a muoversi, portandoti sul sentiero di Consumo e Crescita. Hai appreso l'abilità Rigenerazione Batterica Lv 1.
Rigenerazione Batterica: Abilità passiva. Per ciascun livello dell'abilità, aggiunge 1 punto di rigenerazione per ora in Salute e Mana e 1 punto di rigenerazione per minuto di Energia. L'effetto raddoppia per 1 ora dopo aver mangiato.
Sorridendo, Randidly estrasse un piccolo panino dalla tracolla e cominciò a mangiare. Non aveva senso sprecare il valore extra, anche se sarebbe stato molto poco al momento. Vedendo che Randidly non sembrava muoversi, lo Yeti ruggì e altre due dozzine circa di piccoli Yeti saltarono fuori dal terreno.
Randidly si chiese da dove venissero. E mentre masticava il suo panino, desiderò con tutto il cuore di avere del mana adesso. Piazzare un Dardo Incendiario sulla faccia compiaciuta dello Yeti gli avrebbe dato una profonda soddisfazione.
Tuttavia, avrebbe lavorato con gli strumenti che aveva. La sua presa sulla Lancia-Spina Dorsale si strinse.
****
Lyra spostò lo sguardo da Kal a Constance, che al momento stava ricevendo cure di primo soccorso da Vivian-
"Dopo che il Ghosthound gli ha strappato la lingua e fatto entrare gli insetti per mangiargli le corde vocali," disse Kal, lanciando un'occhiata a Lyra, "...È allora che Babi Taka ha colpito. Controllava già una fazione politica piuttosto grande grazie alla sua abilità e così, senza l'abilità di Constance, Kraig non poteva tenerli a bada tutto solo. È stato picchiato e anche rinchiuso da qualche parte. E ogni giorno ci rinchiudono quassù e vengono a tagliargli di nuovo la lingua, prima che il sistema possa curarla. Senza la sua voce ad attivare le abilità..."
"Che abilità ha Babi Taka?" domandò Lyra, con un seme di diffidenza che le cresceva nel petto.
Kal fece spallucce. "È una specie di abilità di replicazione. Le permette di creare una copia di qualsiasi oggetto. Più è piccolo e meno migliorato dal sistema e più è facile. Ha rifornito la polizia di munizioni, ecco perché la sostengono. E poi..."
Kal diede un'occhiata a Constance che sedeva stoicamente con gli occhi chiusi e Lyra sbuffò.
"E perché Constance non era esattamente popolare come governatore quando poteva parlare, eh? Comunque perché lo lascia vivo? Se succedesse qualcosa e gli ricrescesse la lingua-"
Alla fine Constance reagì, aprendo gli occhi e fissando Lyra con uno sguardo di disapprovazione. Gli rispose con un occhiolino. "Non serve farmi lo sguardo da camera da letto, tesoro; non sei il mio tipo. E sono sicura che avrai imparato qualche dozzina di lezioni facendoti tagliare la lingua ogni giorno e non ti sogneresti mai di abusare ancora dei tuoi poteri. Bla bla bla."
Vivian, ancora accigliata, interruppe le sue cure. "Constance è tenuto in vita perché è il capo del villaggio. Ci sono... delle conseguenze per la morte del capo del villaggio, si dice. Ma la minaccia fa rigare dritto lo Spirito della Città e permette anche a Babi Taka di controllare i PA, quindi è un rischio calcolato quello di tenerlo in vita."
'Ah' pensò Lyra. 'Questo spiega dov'è scappato il falso Randidly.'
Riusciva ancora a percepire in lontananza l'illusione proiettata di Kim-Lath che si muoveva per la città. Ecco come vivono le persone, eh...? Se non era sulle tracce del capo del villaggio, allora stava inseguendo lo Spirito del Villaggio...?
Battendo le mani, Lyra ricompensò quelli attorno a lei con un sorriso solare. "Bene, visto che sembra che questa sera sarà un giro sulle montagne russe, potremmo anche essere il primo gruppo a far scoppiare i fuochi d'artificio."
Camminando con noncuranza, mentre Kal e Vivian la guardavano sempre più terrorizzati, Lyra arrivò alla porta, sollevò la mano e fece con naturalezza il gesto della pistola contro la serratura.
“Bang.”
Il legno si scheggiò e si ruppe, i cardini si staccarono dal muro. Le porte crollarono in una pila di polvere e Lyra le attraversò con un passo, trovando due guardie sbalordite, entrambe addestrate almeno il necessario da riuscire a raggiungere le armi alla cintola.
Tuttavia, prima che riuscissero a sollevare le pistole, Lyra incrociò le braccia, utilizzando i gomiti come supporto, puntando una pistola fatta con le dita a ciascun uomo. Di recente a Donnyton era nato un movimento filosofico riguardante la moralità dell'uccidere un altro uomo. Certo, uccidevano i mostri, ma con l'arrivo imminente della connessione con un altro villaggio, uccidere un altro essere intelligente sarebbe stato accettabile?
Lyra non era una filosofa, ma aveva osservato Randidly che si muoveva attraverso l'orda di mostri quella prima notte, il sangue che fioriva attorno a lui come gigli cremisi che appassivano il secondo successivo, non lasciando altro che morte. E nonostante il terreno avesse avuto un cattivo odore per le ore a venire, lei non ne dimenticò mai la bellezza.
“Bang.”
Le teste di entrambi i poliziotti si spaccarono come meloni martellati, distrutte dalla sua abilità Proiettile di Mana. Ricevette anche un livello nell'abilità.
Guardò il trio dagli occhi spalancati dietro di lei, con un leggero sorriso. "Pronte per il vostro ardito salvataggio, principesse?".
Dopo un breve silenzio e diverse esclamazioni, la seguirono, quasi controvoglia. Si diressero giù per la torre, mentre Lyra saltellava e balzava e uccideva tutte le guardie che incontravano, eccetto una.
Era la persona in tenuta antisommossa più magra che avessero visto e Lyra era stanca di girovagare senza uno scopo, quindi gli tagliò le mani per essere sicura che non provasse a fare scherzi e passò 15 minuti molto soddisfacenti da sola in una stanza con lui, mentre le tre principesse di Lyra aspettavano fuori.
Lyra aveva ricevuto un'educazione crudele e aveva imparato per lavoro a comportarsi come l'osservatore si aspettava. Poteva essere qualunque cosa. A causa della sua... riconosciuta fissazione per Randidly, era rimasta per conto suo a Donnyton, tenendo la gente alla larga dagli spigoli affilati della sua personalità. Ma ora... in quest'altra città, dopo che Randidly era scappato a sud per stare lontano dalle sue attenzioni...
A giudicare da quanto velocemente l'uomo scoppiò a piangere, chiedendo pietà, Lyra ammise a sé stesse che forse stava reprimendo delle emozioni collegate a Randidly, e non erano emozioni positive. Ma lasciò la stanza con la posizione di Kraig, l'uomo di colore che era stato Tenente della Polizia prima dell'arrivo del sistema, cosa che addolcì notevolmente le lamentele delle sue Principesse.
Una volta scoperto che si trovava al decimo piano, Lyra scese coraggiosamente con l'ascensore, non preoccupandosi di nient'altro. Proprio come previsto, furono accolti da una faccia totalmente sorpresa quando uscirono dall'ascensore e svoltarono l'angolo, trovando la guardiola.
Mentre balzavano in piedi, Lyra fece ondeggiare le mani e degli uccelli fatti di mana planarono in avanti, squarciando i loro colli. Con gli occhi che si spegnevano, caddero al suolo. Vivian vomitò nell'angolo del corridoio mentre Lyra si abbassò per frugare nelle tasche dei cadaveri.
Quando aprirono la porta, trovarono Kraig incatenato ad una sedia, a malapena cosciente. Anche Constance andò accanto a lui, col viso preoccupato.
Lyra prese una pozione di mana e una di guarigione dalla tasca, bevendo la prima e passando la seconda a Vivian che cominciò a farla gocciolare nelle labbra di Kraig.
"Principessa numero 4, alzati" disse Lyra con un tono soddisfatto.
