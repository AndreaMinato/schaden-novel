---
weight: 1149
title: Capitolo 1149 – Potere Terrificante
pubDate: 2025-12-15T08:37:10.322Z
tags:
    - mw
---


<em>CAPITOLO SPONSORIZZATO, ringraziamo Zangetsus!
31 capitoli in coda (21 di Zangetsus + 7 di Gatsu + 3 di Perri), 0/5
da editare
-Schadenfreude</em>


"Sbrigati e scappa!" Risuonò la voce di Mu Qianxue nella mente di Lin Ming. In quel momento la differenza tra la sua forza e quella del terrificante spirito era superiore perfino a quella che c'era tra una lucciola e una luna piena!


In questo momento critico, Lin Ming ondeggiò la Lancia del Sangue della Fenice. All'improvviso una brillante luce dorata balenò sulla sua fronte mentre bruciava il sangue dell'Antica Fenice!


Il potere del fulmine e del fuoco della Pianta del Dio Blasfemo si scatenarono e si intrecciarono attorno alla Lancia del Sangue della Fenice. Con un colpo, il potere del thunderfire vorticò attorno ad un loto blu che si precipitò verso l'antico spirito!


Il potere del fulmine era la nemesi di ogni anima. Lin Ming aveva riversato tutta la sua forza nell'attacco!


Voleva usare questo slancio per scappare.


Dopotutto questo antico spirito poteva essere l'esistenza soppressa dalla Formazione del Sigillo Divino. Se fosse vero, allora anche se fosse incredibilmente potente, doveva essere ancora imprigionato dalla barriera. Forse avrebbe potuto scappare da qui!


"Mm?"


Quando l'antica anima vide il Loto del Grande Imperatore fiorire dietro Lin Ming ed emettere un lieve trillo, ne fu lievemente sorpreso, ma solo un po'. In quel momento la luce di lancia del fiore di loto si stava già avvicinando ad una velocità incredibile. L'antico spirito sembrò non badarci affatto. Con un pensiero, risuonò un fruscio mentre il suo spirito da battaglia avanzava, sconvolgendo il mondo!


Come un nemico inarrestabile, lo spirito da battaglia riempì l'intero spazio. Il loto del fulmine e del fuoco che aveva scagliato Lin Ming fu inghiottito dal mondo della proiezione, sembrava che si fosse formato un buco nero che divorava ogni cosa!


"È svanito?!"


Lin Ming si raggelò. Non solo il loto, ma perfino lo spazio primordiale attorno ad esso sembrava essere stato inghiottito dal mondo della proiezione!


Questo era un potere delle leggi che non poteva comprendere appieno. Il suo avversario era solo una forma spirituale, ma poteva contare solo sul suo spirito da battaglia per raggiungere un livello così terrificante!


"La tua tecnica marziale è piuttosto buona. È un campo di forza? Il suo livello è molto alto!" Riecheggiò l'antica voce. L'anima ovviamente si stava riferendo allo spazio primordiale dell'intento marziale di Primordius.


Nonostante l'esperienza dell'antico spirito fosse enorme, non era riuscito a riconoscere da dove provenisse questo spazio primordiale. Questo però non perché Lin Ming avesse usato una tecnica marziale per nascondere le fluttuazioni di energia dello spazio primordiale, ma perché l'Empireo Primordius al massimo era nato poche decine di milioni di anni fa.
In altre parole, l'antico spirito stava dormendo qui ancora prima che l'Empireo Primordius fosse nato. Non sapeva nemmeno della sua esistenza, quindi non aveva nemmeno riconosciuto questo spazio primordiale.


"Una tecnica marziale così potente, eppure non puoi usarla appieno. Che spreco di un dono del cielo, eheh, tanto vale che tu lo dia a me!"


L'antica anima sogghignò. La sua proiezione della volontà bloccò tutto lo spazio attorno. Lin Ming vide innumerevoli tentacoli della volontà che si estendevano come un'infinita ragnatela, bloccando lo spazio nel raggio di diverse centinaia di chilometri. E Lin Ming non poteva scappare, come un insetto catturato nella tela del ragno!


Lin Ming si incupì. Era davvero un'esistenza soppressa da un sigillo? Se era così, come poteva mostrare dei poteri sovrannaturali così spaventosi?


O forse il sigillo si era già indebolito e poteva usare una porzione più grande della sua forza.


Lin Ming strinse la Lancia del Sangue della Fenice, i suoi nervi erano tesi. Doveva rimanere calmo ad ogni costo in una situazione così critica, altrimenti non avrebbe mai trovato un'occasione per scappare.


I palmi di Lin Ming erano già fradici di sudore, ma il suo sguardo rimase calmo e placido come prima.


In tutti questi anni in cui aveva percorso la strada delle arti marziali, aveva sperimentato innumerevoli pericoli mortali. Nonostante questo non fosse il più rischioso, questo era l'avversario più potente che avesse mai incontrato!


"Se mi ucciderai, allora non otterrai mai i miei metodi di coltivazione o tecniche marziali. Non ho tavolette di giada di metodi di coltivazione!"


Disse cupamente Lin Ming. Uno degli aspetti unici di una potenza trascendente erano le sue difficoltà nel duplicarla. Il solo modo era ottenere una tavoletta di giada di una potenza trascendente o avere l'abilità di trasformare l'anima di un'altra persona in puri ricordi come Lin Ming. Se uno avesse cercato di usare il secondo metodo, inevitabilmente sarebbe stato influenzato dal marchio spirituale dell'altro.


"Allora è un peccato, ma... morirai comunque qui!"


La voce dell'antico spirito conteneva un lieve intento omicida. Il suo mondo della volontà avvolgeva comunque tutto lo spazio attorno, impedendo a Lin Ming di scappare.


"Senior, potrei chiedere il motivo per cui vuole uccidermi? Non intendevo offenderla, ma vuole uccidermi solo perché ho disturbato il suo riposo?" Lin Ming sapeva che questi antichi mostri avevano delle personalità estremamente eccentriche e paranoiche. Erano sconsiderati e facevano ciò che desideravano e voler usare la ragione per persuaderli era semplicemente impossibile.
Inoltre l'esistenza sigillata qui poteva essere comunque un demonio assetato di sangue e feroce. Comunque Lin Ming sperava di poter evitare questa battaglia visto che le sue possibilità di vincere si avvicinavano allo zero.


"Esatto! E allora? Per fare resistere la mia anima alla marea del tempo ho usato l'Arte del Grande Nirvana, quindi ogni volta che mi risveglio, la mia vita si accorcerà! Per non essere disturbato da parassiti, mi sono posizionato apposta in una terra nascosta così da poter riposare qui.
Non mi sarei mai immaginato che qualcuno come te sarebbe riuscito a trovare questo posto. Se ti lasciassi andare e diffondessi notizie del mio rifugio e di come c'è una montagna gigante di cristallo del sole viola, allora chissà quanti guerrieri egocentrici verrebbero qui credendosi indistruttibili a causa della loro avidità, o quanti cosiddetti geni arriverebbero qui pensando che la loro fortuna o il loro destino li proteggerebbe. Nonostante non tema nessuno di loro, non avrei più pace!"


Mentre l'antica anima parlava, risuonò un lieve mormorio simile ad urla spettrali. Lo spazio attorno iniziò a vibrare violentemente e il terreno sotto Lin Ming iniziò a collassare. L'enorme montagna di cristallo viola tremò mentre appariva una figura confusa su di essa, gradualmente rivelò il viso di una persona.


Era un volto alto centinaia di piedi e di color grigio verde. La sua espressione era impassibile, ma il suo sguardo era freddo e feroce, come un dio che guardava dall'alto il mondo.


Questa era chiaramente la forma principale dell'anima!


Lin Ming sussultò. Sentì una pressione sconvolgente di fronte ad essa. Era lo spirito di un Empireo?


A questo punto Lin Ming sapeva che qualsiasi promessa di tenere segreto tutto sarebbe stato ridicolo. Lo scontro era inevitabile!


In quel momento una voce risuonò all'improvviso nella sua mente. Era Mu Qianxue:"Lin Ming, è chiaro che ci rimane solo da combattere. Se... se cadrò di nuovo in un sonno profondo, dovrai contare su te stesso d'ora in avanti."


"Signorina Mu!" Disse con ansia Lin Ming.


"Non c'è bisogno di parole inutili! Se cadrò di nuovo in un sonno profondo ci sarà sempre la possibilità che mi risvegli e forse un giorno, quando sarai più forte, potrai riformare il mio corpo mortale. Se tu morissi qui però, tutto ciò che abbiamo fatto sarebbe stato invano!"


Mentre parlava, la forza spirituale di Mu Qianxue iniziò a penetrare nel mare spirituale di Lin Ming. Non stava tentando di impossessarsi del suo corpo, ma stava provando a fondersi con il suo spirito per breve tempo e controllare il corpo di Lin Ming in contemporanea. Così i due avrebbero potuto mostrare il loro maggiore potenziale. Dopo che aveva attraversato la tribolazione, la potenza di Lin Ming non poteva essere sottovalutata.


In quel momento ci fu un fischio mentre una luce brillò, una spada incredibilmente affilata sfrecciò dalla fronte dell'antica anima.


Questa lama era forgiata sia dalla forza spirituale che dallo spirito da battaglia. Quando apparì, tagliò lo spazio del Regno Divino!


Le pupille di Lin Ming si rimpicciolirono. Di fronte a questo potere impareggiabile, lui e Mu Qianxue riversarono la loro forza spirituale e la loro volontà nel Cubo Magico!


"Risvegliati, Cubo Magico, prestami la tua forza""


La voce fredda e chiara di Mu Qianxue riecheggiò mentre iniziava a bruciare la sua forza spirituale.


L'unica cosa che aveva la forza di resistere a questa antica entità era il Cubo Magico!


Il Cubo Magico era uno strumento divino dell'anima e anche questa antica esistenza era uno spirito. Questo era il solo motivo per cui Mu Qianxue aveva qualche speranza di poter sconfiggere questo grande nemico.


Al suo attuale livello, Lin Ming era ancora ben lontano dal poter attivare il Cubo Magico. Per lui il Cubo Magico era solo un tesoro che poteva difenderlo passivamente.


Non poteva attaccare.


La sola eccezione era in un'occasione come lo scontro con Yang Yun nel Tempio delle Meraviglie. Allora, l'anima dell'Antico Diavolo si era precipitata nel mare spirituale di Lin Ming con l'intenzione di appropriarsi del suo corpo. A causa però dei poteri difensivi del Cubo Magico, l'Antico Diavolo aveva subìto un grave danno al suo spirito. Questo era il solo modo in cui poteva sconfiggere questa entità misteriosa.
Altrimenti l'antica anima avrebbe solo diviso una piccola porzione del suo spirito e della sua volontà. Lin Ming poteva contare sul Cubo Magico per difendersi, ma non poteva danneggiare il suo avversario; al massimo avrebbe inghiottito una piccola parte della sua anima.


Per sconfiggere questo antico spirito, si poteva solo spingere il Cubo Magico ad attaccare di sua spontanea iniziativa. Nelle attuali condizioni di Mu Qianxue però sarebbe stato estremamente costoso! Ci sarebbe stata una sola occasione!


<em>Hum hum hum</em>


Il Cubo Magico che stava dormendo nel mare spirituale di Lin Ming iniziò rapidamente a vorticare, formando una tempesta spirituale grigia. L'aura si intensificò sempre di più, come un buco nero capace di inghiottire ogni forma di vita.


<em>Crack!</em>


Con uno scricchiolio, la spada dell'antica anima si scontrò con il buco nero del Cubo Magico, poi scomparì all'improvviso come se non fosse mai esistita!


Quando lo vide, l'espressione dell'antico spirito cambiò all'improvviso. "Quest'aura, che sia... come..."


La piccola forza spirituale inghiottita dal Cubo Magico era scomparsa completamente, ma l'antica anima chiaramente era rimasta illesa. Era chiaro che fosse stata una perdita insignificante.


Lo spirito strinse gli occhi, percependo con cautela dove fosse andato il filo spirituale. Alla fine scoprì che dopo che si era diviso dal suo corpo, aveva perso il suo marchio spirituale. Aveva la sensazione che fosse caduto in un vero e proprio buco nero e fosse isolato in uno spazio-tempo completamente diverso.


"È davvero quell'oggetto! Hai quell'oggetto?!" Disse l'antica anima, entusiasmandosi all'improvviso. La sua espressione impassibile iniziò a cambiare.


Lin Ming sussultò quando sentì queste parole. Senza dubbio l'oggetto a cui si stava riferendo l'antica anima era il Cubo Magico!


Il Cubo Magico!


Questa era la prima volta che Lin Ming aveva sentito di qualcuno a conoscenza del Cubo Magico a parte le Terre Sacre Qianyu!


Entrò in piena allerta. Se questa anima antica sapeva del Cubo Magico, allora naturalmente sapeva anche del suo valore. Forse avrebbe cercato di sottrarglielo!


Lin Ming radunò le forze preparandosi a colpire. In quel momento l'antica voce disse all'improvviso:"Va bene, va bene, finiamola qui. Se ti fermerai ora, non subirai un danno troppo grande. Altrimenti, se userai questo tesoro, perfino tu potresti finire come suo sacrificio!"
                                


                                



