---
weight: 17530
title: Capitolo 1753 – Chi è stato?
pubDate: 2025-12-15T08:37:10.437Z
tags:
    - mw
---


Capitolo sponsorizzato, ringraziamo Mattia!
10 (10 Mattia) capitoli in coda, 0/5
-Schadenfreude


Il corpo di Xiao Moxian veniva corroso dall'energia velenosa. Il dolore straziante del suo sangue bruciato dal veleno era indescrivibile. Era come avere acido nelle vene, come se il suo midollo stesse friggendo.


Strinse i pugni, sopportando le ondate di dolore. Tutta l'essenza che aveva la stava usando per proteggere il suo mondo interno. Arrivata a questo punto, poteva solo continuare a sperare in silenzio di venire scoperta.


Sangue nero iniziò a colare dagli angoli della bocca di Xiao Moxian.


Mentre sanguinava, Xiao Moxian sussultò e impallidì.


Il bambino nella sua pancia era connesso al suo sangue. Se il suo sangue fosse stato corroso dal veleno al punto da diventare nero, non importava quanta energia potesse radunare, non sarebbe riuscita ad impedire che scie di sangue nero influenzassero il bambino!


Il feto era nel suo stadio di sviluppo più iniziale. Xiao Moxian non poteva assolutamente permettere che venisse attaccato!


Ignorando l'energia velenosa attorno a lei, agitò le fiamme del nirvana nel suo corpo e inondò i suoi vasi sanguigni di calore terrificante, bruciando l'energia velenosa!


Per un po', il corpo di Xiao Moxian divenne un campo di battaglia. L'energia del veleno combatteva intensamente con le fiamme del nirvana. Si poteva immaginare quanto fosse sotto pressione Xiao Moxian.


Anche se aveva per metà il fisico di una Bestia Divina, sopportare una pressione del genere fece esplodere i suoi vasi sanguigni e schizzare il suo sangue.


La concubina imperiale Yuan sogghignò quando lo vide. Poteva sentire che Xiao Moxian non sarebbe riuscita a resistere ancora a lungo.


Proprio mentre stava per usare altra energia, una voce feroce tuonò nelle sue orecchie!


"Fuori dalle palle!"


La concubina imperiale Yuan sentì una forza tirannica precipitarsi nel suo corpo, facendola tremare violentemente e scagliandola via.


<em>Peng!</em>


La concubina imperiale Yuan fu scaraventata via e cadde su un tavolo. Innumerevoli piatti e scodelle si frantumarono e il suo corpo si sporcò di cibo e bevande spirituali, facendola sembrare estremamente miserabile.


Vedendo questo, l'Imperatore dei Mostri pensò di intervenire, ma alla fine non lo fece.


Emise un lungo sospiro. Non si sarebbe mai immaginato che sarebbe successa una cosa del genere nel banchetto di benvenuto di oggi.


Tra le rovine, la concubina imperiale Yuan si tirò su a sedere e guardò l'Empireo Genesi Diabolica stringendo i denti.


Era impossibile dire che non avesse paura al cospetto dell'Empireo Genesi Diabolica.


Le battaglie selvagge delle razze dei demoni e dei mostri erano molto più barbariche di quelle umane.


Se le razze del Regno Divino erano paragonabili a quelle del mondo mortale, allora le razze dei mostri erano paragonabili a tribù primitive di nomadi e barbari. Non era affatto strano che accadessero delle battaglie del genere ad un banchetto. L'Empireo Genesi Diabolica avrebbe anche potuto ferire gravemente la concubina imperiale Yuan.


"Hai già fatto una mossa!"


La voce dell'Empireo conteneva un lieve intento omicida. La donna si rialzò, facendo circolare la sua energia e usando il potere dell'oscurità per pulirsi. Presto il suo abito tornò come nuovo.


Per quanto riguardava Xiao Moxian, era ancora pallida. C'era ancora una grande quantità di veleno nel suo corpo.


L'Empireo Genesi Diabolica guardò Xiao Moxian e le si avvicinò all'improvviso.


"Nonno..."


Xiao Moxian trattenne il fiato. Il veleno della concubina imperiale Yuan non era affatto fatale; per guarire completamente sarebbe stato più che sufficiente un giorno di riposo. Ma ora che era incinta, era diventato tutto molto più complicato.


Se l'Empireo Genesi Diabolica l'avesse aiutata, allora avrebbe potuto sbarazzarsi all'istante del veleno, ma era certo che avrebbe scoperto della sua gravidanza.


Quando l'Empireo arrivò a cento piedi da lei, Xiao Moxian fece istintivamente un passo indietro. Aveva il cuore in gola. Non poteva trovare nessuna scusa per rifiutare l'aiuto di suo nonno.


"Xian'er! Cosa mi stai nascondendo?"


La voce dell'Empireo Genesi Diabolica era piena di furia. Aveva già la sensazione che ci fosse qualcosa di strano, ma non aveva davvero sospettato di Xiao Moxian. Tuttavia, quando aveva visto Xiao Moxian usare le sue fiamme del nirvana e le sue strane reazioni, aveva confermato che la giovane stava nascondendo qualcosa!


"Cosa ti è successo nella Strada Asura?"


L'Empireo Genesi Diabolica afferrò Xiao Moxian per il braccio.


La giovane si disperò. All'improvviso ebbe quasi la sensazione che fosse impossibile respirare. Non era più possibile nascondere la verità!


Era come una marionetta, tra le mani dell'Empireo Genesi Diabolica.


Quando l'energia di suo nonno si precipitò nei suoi vasi sanguigni, Xiao Moxian ebbe la sensazione che il mondo stesse rallentando. Ogni scena e suono sembrarono sparire...


<em>Chi chi chi!</em>


Un vortice nero apparì nel palmo dell'Empireo. In un solo momento, tutto il veleno in Xiao Moxian fu divorato dal mulinello.


Questa era l'Arte del Risucchio Demoniaco.


Il veleno era stato eliminato e il dolore straziante era scomparso. Ma in confronto alla sofferenza che provava per ciò che stava accadere, il dolore fisico non era nulla.


Il tempo passò, un respiro di tempo alla volta. Per Xiao Moxian ogni secondo era lungo quanto un anno.


Non osò guardare in faccia l'Empireo Genesi Diabolica. Non osò nemmeno respirare.


Suo nonno rimase completamente in silenzio. Passò un lungo periodo di silenzio.


Rivoli di sudore colarono lungo la schiena e la fronte di Xiao Moxian. Si sentiva sul punto di collassare da un momento all'altro.


"Fratello Genesi Diabolica..."


In quel momento intervenne l'Imperatore dei Mostri.


Prima era stato già sospettoso delle condizioni di Xiao Moxian. Aveva sentito che l'energia primordiale Yin non era stabile come sarebbe dovuta essere, e la sua energia era nel caos più totale.


Ma considerando che poteva essere accaduto perché Xiao Moxian non aveva consolidato le sue fondamenta nella Strada Asura, non se n'era preoccupato troppo. Ma poi, nella battaglia di prima, aveva notato l'espressione dell'Empireo Genesi Diabolica.


L'Imperatore dei Mostri sembrò capire cos'era successo.


"Andatevene tutti quanti!"


L'Imperatore dei Mostri fece un cenno e tutti i suoi sottoposti iniziarono ad andarsene. Non si sarebbero mai immaginati che la situazione sarebbe arrivata a tal punto. Quando la concubina imperiale Yuan e Xiao Moxian avevano iniziato a combattere, erano rimasti tutti in silenzio, nessuno aveva osato dire una sola parola.


Sia Xiao Moxian che la concubina imperiale Yuan avevano una posizione molto elevata rispetto alla loro.


"Vai anche tu."


L'Imperatore dei Mostri guardò la concubina imperiale, che strinse i denti e se ne andò silenziosamente.


Prima di andarsene, guardò con attenzione Xiao Moxian. Aveva già intuito cosa poteva essere accaduto. Era ad un passo dallo stadio di Empireo e la sua posizione era inferiore solo a quella dell'imperatrice e di diverse grandi Bestie Divine.


Aveva osservato con attenzione Xiao Moxian e aveva scoperto diversi punti sospetti.


Dopo un po', nell'intera sala rimasero solo l'Empireo Genesi Diabolica, l'Imperatore dei Mostri e Xiao Moxian.


"Dimmi, chi è stato?"


Disse alla fine l'Empireo Genesi Diabolica, in quel momento era furioso come un leone.


Xiao Moxian tremò. Alzò lo sguardo verso suo nonno.


Gli occhi dell'Empireo divennero rossi come il sangue, come se volesse divorarla viva!


Xiao Moxian si morse le labbra e rimase in silenzio.


"Bene! Non vuoi dirmelo?! Bene! Allora raffinerò il bastardo nel tuo ventre! In ogni caso, un bastardo dalle origini sconosciute è la vergogna della mia razza demoniaca!"


Mentre parlava, l'Empireo Genesi Diabolica sollevò la mano sinistra. Un brillante vortice nero apparì nel suo palmo. Era la sua Arte del Risucchio Demoniaco. Finché l'avesse applicata sulla pancia di Xiao Moxian, tutta l'anima, la carne e l'energia del bambino sarebbero stati divorati senza lasciare nemmeno una traccia!


Xiao Moxian chiuse gli occhi e disse con decisione: "Nonno, se lo farai, allora uccidi anche me. Se non posso proteggere il mio bambino, allora non desidero più vivere in questo mondo!"


Il tono di Xiao Moxian era risoluto.


L'Imperatore dei Mostri sussultò. Era ben consapevole che Xiao Moxian era un tipo risoluto. Se l'Empireo Genesi Diabolica avesse davvero ucciso il bambino, allora Xiao Moxian si sarebbe suicidata all'istante!


"Fratello Genesi Diabolica, calmati!"


LDisse velocemente l'Imperatore dei Mostri. Poteva sentire quanto era infuriato il suo amico!


In passato, qualunque cosa facesse Xiao Moxian, l'Empireo l'avrebbe sempre perdonata. Non importava che guai causasse, non importava chi provocasse, avrebbe sempre gestito la situazione e ne avrebbe affrontato le conseguenze. Stavolta però Xiao moxian aveva superato il limite!


L'Imperatore dei Mostri temeva che, colto dalla furia, l'Empireo Genesi Diabolica facesse qualcosa di irreparabile.


Se fosse accaduto qualcosa a Xiao Moxian, sarebbe stata una perdita tremenda per entrambe le razze!


Anche il bambino nel suo ventre aveva bisogno di ulteriori considerazioni. Bisognava sapere che era estremamente difficile procreare per una Bestia Divina, specialmente per qualcuno come Xiao Moxian. Una volta che avessero avuto un discendente, dopo che il loro bambino fosse cresciuto, sarebbe diventato sicuramente un individuo sbalorditivo. Uccidere imprudentemente un bambino del genere sarebbe stato un peccato!


"...Vuoi minacciarmi con la tua morte?"


L'Empireo Genesi Diabolica si incupì. "Nessuno nel Regno Divino può minacciarmi, nemmeno te! Credi che non abbia cento metodi per renderti impossibile il suicidio?"


La voce dell'Empireo Genesi Diabolica era feroce, ma anche Xiao Moxian era testarda e orgogliosa. Strinse i denti e disse: "Anche se avessi cento metodi per bloccare la mia energia per impedirmi di morire, non potrai continuare a farlo per il resto della mia vita. Finché l'incantesimo verrà sciolto, distruggerò i miei meridiani e mi suiciderò!"


Nessuno avrebbe osato parlare in questo modo all'Empireo Genesi Diabolica così pieno di intento omicida. Perfino la concubina imperiale Yuan, una delle dieci figure più potenti della razza dei mostri, non aveva osato dire una sola parola quando era stata colpita prima di fronte a tutti.


Questo perché la pressione della sua furia era semplicemente troppo grande. Nessuno poteva dire con sicurezza che non avrebbe ucciso!


"Eheheh! Bene! Sei davvero la mia brava nipote. Quella bestiaccia è davvero degna della tua protezione? Così tanto da minacciarmi con la tua morte?! Credi che non lo verrò a sapere solo perché non hai detto nulla? La stirpe del bastardo nel tuo corpo contiene l'aura di un Vero Drago e anche quella di un umano. Quando sei andata nella Strada Asura, anche Lin Ming del palazzo di Sogno Divino ci è entrato. Chi altri può essere se non lui visto che possiede l'aura di un Vero Drago e che è umano?"
                                


                                



