---
weight: 19800
title: Capitolo 1980 – Cimitero degli Imperatori
pubDate: 2025-12-15T08:37:10.478Z
tags:
    - mw
---


<em>Capitolo regolare di ieri,
5 capitoli in coda (Matteo), 0/5
-Schadenfreude</em>


Inserì le tre giade dell'imperatore nei tre solchi, una alla volta. L'intera statua iniziò ad illuminarsi e cominciò a formarsi un vortice nel vuoto sotto.


Lin Ming fu risucchiato nel mulinello. Il paesaggio cambiò e un momento dopo Lin Ming arrivò in un mondo grigio scuro.


La prima volta che Lin Ming era entrato nella prova era già venuto a sapere dell'esistenza del settimo piano. Dato che all'inizio non ci era potuto entrare, si era sempre chiesto come fosse questo posto.


Sarebbe stata una prova praticamente impossibile o avrebbe contenuto solo delle ricompense?


Lin Ming si era incuriosito ancora di più dopo che aveva ottenuto la terza giada dell'imperatore del fato, ma a causa di tutte le tribolazioni che aveva dovuto affrontare dopo, non ci aveva più pensato.


Oggi finalmente era entrato nel settimo piano...


Ma la scena di fronte a lui lo sorprese.


Si trovava... in un vasto cimitero.


Era un mondo di puro grigio. Il cielo era turbolento e la terra era spoglia. C'erano file di lapidi allineate, decine di migliaia.


Queste tombe occupavano un'area quadrata. Erano state costruite tutte con la stessa pietra grigia e nera, ed emanavano un'atmosfera solenne.


Lin Ming non sapeva se fossero protette da una formazione o fossero state forgiate con un qualche tipo di roccia speciale, ma erano rimaste intatte anche dopo dieci miliardi di anni. L'unico aspetto diverso rispetto ad un tempo era l'aura antica che possedevano le incisioni eleganti.


Lin Ming si avvicinò ad una delle lapidi, sulla pietra erano incise parole nella lingua dell'antica razza degli dei.


"Venerabile Arca Bianca Xiu Kao del Grande Cielo Imperiale."


Anche la lapide di un mortale avrebbe avuto delle iscrizioni e oltre al nome del defunto ci sarebbero stati quelli dei figli e dei nipoti.


In questa tomba però c'erano solo il nome e il titolo di un esperto.


Il Grande Cielo Imperiale probabilmente era il nome di un universo, in altre parole, uno dei 33 Cieli.


Lin Ming non ne aveva mai sentito parlare, ma non se ne stupì. Era passato troppo tempo e non era strano che i nomi dei 33 Cieli fossero cambiati nel frattempo. Inoltre era un nome che risaliva a dieci miliardi di anni fa. Nell'antica era, tutti e 33 i Cieli erano prosperi e gloriosi, ora invece solo 16 tra di essi erano stati colonizzati; gli altri 17 si erano ridotti in lande selvagge.


Sia il nome che il cognome del defunto gli suonavano strani, ma forse nell'antica erano comuni o perfino popolari.


Venerabile Arca Bianca naturalmente doveva essere il titolo del proprietario della lapide.


Lin Ming non aveva idea di che posizione fosse un venerabile, ma non sembrava inferiore al titolo di Empireo. In tal caso, allora in questo cimitero pieno di decine di migliaia di tombe erano seppelliti guerrieri di questo stadio o forse ancora più forti?


Lin Ming aveva difficoltà ad immaginarselo. Nell'intero Regno Divino c'erano solo 200-300 Empirei.


Anche tra i saggi e gli spirita, sommando tutti i loro Empirei dei loro sette Cieli, ce n'erano solo mille circa.


Questo cimitero invece conteneva decine di migliaia di figure di questo livello, Lin Ming lo trovava incredibile.


Durante l'antica era cento razze lottavano per la supremazia. Era un periodo in cui la razza degli dei primordiali e i celestiali dominavano i 33 Cieli. Allora erano nati innumerevoli eroi e giovani talenti. Tuttavia... c'erano diverse decine di migliaia di Empirei seppelliti qui, Lin Ming lo trovava piuttosto strano.


Mentre ci stava pensando, Lin Ming andò dietro la lapide. La parte della tomba era simile al suo corrispettivo mortale e c'era un epitaffio. Il defunto era davvero un Empireo, inoltre non era stato una figura ordinaria. Dalle vaghe informazioni date, Lin Ming immaginava che sarebbe stato negli stadi intermedi o anche superiori.


Tuttavia questo grande talento che era esistito dieci miliardi di anni fa era andato incontro ad un fato del genere: "Le sue ossa non sono state trovate, la sua spada è seppellita qui."


Il corpo di Xiu Kao non era qui, c'era solo la sua arma.


Lin Ming sospirò. Guardò la lapide accanto: la tomba della concubina demoniaca Yuan Chu del Cielo Supremo.


Lin Ming non aveva mai sentito parlare del Cielo Supremo. Se esisteva un piano che aveva osato chiamarsi in questo modo, allora forse 10 miliardi di anni fa doveva essere stato uno dei Cieli più potenti?


Il proprietario di questa tomba era una donna e, secondo il suo epitaffio, un tempo era stata una donna incredibilmente talentuosa e orgogliosa. La sua vita era stata gloriosa, ma il suo fato alla fine era stato: "Morta in battaglia durante la grande calamità dei 33 Cieli. Il suo abito di piume giace sepolto qui."


Erano rimasti solo i suoi abiti.


Lin Ming continuò a guardare. Vide molte figure sbalorditive del passato. Le loro origini e le loro vite erano descritte brevemente sulle loro tombe. Provenivano dai universi diversi dei 33 Cieli e ognuno di loro era stato il sovrano della sua era, un re nel loro periodo più glorioso!


La loro forza era di gran lunga superiore agli Empirei del presente!


Ma solo pochi dei loro corpi erano seppelliti qui. La maggior parte di queste tombe era piena di armature, armi, abiti o altri oggetti che i loro proprietari avevano usato prima della morte. In alcune di esse non c'era nulla.


Inoltre, sui loro epitaffi, erano riapparse più di una volta le parole "calamità dei 33 Cieli".


La Concubina Demoniaca Yuan Chi era morta in battaglia durante la grande calamità dei 33 Cieli.


Il Saggio Marziale Huang Qi era morto in battaglia durante la grande calamità dei 33 Cieli.


Fata Yun Meng Freddo Ghiaccio era morta in battaglia  durante la grande calamità dei 33 Cieli...


.....


Lin Ming immaginava che qualcuno avesse costruito delle tombe apposta per queste persone cadute durante la calamità. Questo perché, dopo quella grande guerra, era diventato troppo difficile trovare i loro corpi, così questo cimitero era pieno solo dei loro abiti e altri oggetti per servire da memento della loro esistenza.


Rendendosi conto di questo, Lin Ming divenne pensieroso.


Negli ultimi dieci miliardi di anni di storia, c'erano state già diverse grandi calamità.


Ogni volta erano morti innumerevoli guerrieri. A volte venivano annientate intere razze.


La calamità dei 33 Cieli menzionata in questi epitaffi chiaramente aveva un raggio d'azione molto più grande di quella umana e l'influenza che aveva sull'universo era ancora più grande!


In passato, questi guerrieri impareggiabili possedevano una gloria incredibile, governavano vasti domini con la loro forza. Ma anche queste persone, dopo la loro morte, avevano lasciato solo queste tombe quadrate che non contenevano nemmeno i loro corpi.


Nessuno si ricordava dei loro nomi, della loro storia. Rimaneva solo una fredda lapide per ricordarli.


Pensando a questo, Lin Ming sospirò profondamente.


Non importava quanto fosse potente una persona, non importava quanto una razza fosse formidabile. Nel fiume del tempo non erano nient'altro che una piccola onda. Quando era il loro momento brillavano con splendore, ma presto erano svaniti velocemente nel flusso infinito, senza lasciare nessuna traccia.


Questo era anche il motivo per cui così tanti praticanti di arti marziali non si rassegnavano a morire, il motivo per cui cercavano di avanzare di livello e scoprire la strada per ottenere la vita eterna. Tuttavia nessuno ci era mai riuscito...


<em>'Forse questa calamità dei 33 Cieli è la grande guerra che è scoppiata dieci miliardi di anni fa ed è stata la causa del declino della razza degli dei primordiali. Dopo la guerra, il maestro della Strada Asura e il creatore delle Sacre Scritture sono scomparsi e hanno lasciato le loro eredità, la Strada Asura e l'Universo del Sogno Akashico. Allora... anche queste lapidi sono state lasciate dal maestro della Strada Asura?'</em>


Pensò Lin Ming. Ma non importava quanto ci avrebbe riflettuto, non aveva modo di verificarlo.


Si inoltrò nel cimitero. Una lieve foschia grigia aleggiava nell'aria. Mentre Lin Ming avanzava, la nebbia si divise di fronte a lui, permettendogli di vedere cosa c'era in fondo a queste tombe.


C'era una grande rupe!


E sotto questa rupe non c'era un abisso, ma uno sconfinato spazio stellato!


Sembrava che parte di un antico continente fosse stata scagliata nello spazio e questo fosse il punto di confine!


Lin Ming rimase sull'orlo della rupe, guardando i bilioni di stelle che brillavano in lontananza. Mentre scintillavano in lontananza, sembravano fredde e solitarie. Erano esistite da molto tempo e avrebbero continuato a farlo.


E in questo spazio stellato, a grande distanza da Lin Ming, fluttuava un enorme altare bianco. Quando lo vide, non riuscì più a distogliere lo sguardo da esso.


Questo altare bianco era grande quanto un pianeta ed era a forma piramidale. Era composto da 33 gradini.


"L'Altare di Sigillo divino!"


Le pupille di Lin Ming si rimpicciolirono. In passato aveva partecipato alle semifinali dell'Incontro di Arti Marziali Assoluto e uno dei luoghi della prova era stato l'Altare di Sigillo Divino.


Ma quell'altare era solo una replica creata dall'Empireo Vasto Universo. molto tempo fa, l'Empireo Vasto Universo aveva trovato un frammento dell'altare forgiato dall'Empireo Sigillo Divino, una Vera Divinità umana che era esistita 3,6 miliardi di anni fa. L'Empireo Vasto Universo aveva fuso questo frammento nella replica che aveva creato, permettendole di ottenere una porzione della spiritualità dell'originale.


Tuttavia in realtà anche l'originale che l'Empireo Sigillo Divino aveva creato 3,6 miliardi di anni fa era stato solo una replica.


Se Lin Ming non si sbagliava, allora l'Empireo Sigillo Divino doveva aver partecipato nella prova finale della Strada Asura in passato e, quando era passato dal quarto al quinto livello, aveva dovuto scalare anche lui l'altare.


Anche così però, la differenza di dimensioni tra l'Altare di Sigillo Divino e quello di fronte a lui era troppo vasta!


Il tesoro di fronte a lui, sia l'aura che emanava che l'energia terrificante che conteneva, riempiva di apprensione e paura Lin Ming, quasi non riuscì a resistere.


Forse l'Altare di Sigillo Divino posto tra il quarto e il quinto piano in realtà era una proiezione dell'originale.


E questo altare probabilmente doveva avere un altro nome visto che non era stato l'Empireo Sigillo Divino a crearlo.


Mentre Lin Ming ci pensava, si levò lentamente in volo. Si avvicinò con cautela all'Altare di Sigillo Divino che galleggiava nel cielo stellato.


Dopo un po' di tempo, iniziò a rallentare e mostrò uno sguardo stupito.


Sopra l'Altare di Sigillo Divino c'erano delle persone!


Erano due... e nonostante fossero molto lontani, Lin Ming li poteva percepire. Non appena li percorse con la sua percezione divina, vide che aspetto avevano.


I due indossavano lunghi abiti bianchi e i loro visi erano rugosi. Mostravano dei sorrisi pensierosi, come se stessero aspettando proprio lui.


Lin Ming si fermò. Esitò per un momento e poi continuò a volare verso i due vecchi.
                                


                                



