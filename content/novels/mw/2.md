---
weight: 20
title: Capitolo 2 - Pietra Peculiare
pubDate: 2024-05-22T17:10:15.566Z
tags:
    - mw
---




“Fratello Ming, prima sei stato davvero una forza!" Disse con entusiasmo Lin Xiaodong mentre camminavano lungo la strada.


Lin Ming rimase in silenzio. Il discorso che aveva fatto prima sembrava grandioso e impressionante, ma sarebbe stato estremamente difficile per lui superare Zhu Yan.


Non aveva paura del duro lavoro o delle difficoltà, ma lo stesso non si poteva dire per le lesioni interne. Le erbe medicinali necessarie per guarirle indubbiamente erano costose.


Lin Xiaodong sapeva cosa stava pensando Lin Ming e disse: "Fratello Ming, tutto quello che devi fare è allenarti duramente. Per quanto riguarda il lato finanziario delle cose, ci penserò io. Sta' tranquillo, anche se la posizione di mio nonno in famiglia non è così importante, non è comunque da sottovalutare. Posso tirare fuori qualche centinaia di liang d'oro."


Lin Ming si fermò e si voltò verso Lin Xiaodong. I veri amici erano quelli che aiutavano nel momento del bisogno. Tra fratelli, ringraziare sarebbe stato ipocrita, eppure Lin Ming si fermò comunque e disse con tono serio: "Xiaodong, grazie".


"Basta, smettila. È troppo per me. Io non sono una persona molto ambiziosa. Partecipare all'esame d'ingresso del Palazzo delle Sette Arti è semplicemente un modo per difendere la reputazione di mio padre. Fratello Ming, io scommetterò su di te. Dopo che in futuro sarai diventato un maestro, mi dovrai parare un po' le chiappe, ahahah."


Lin Ming sorrise di cuore e scoppiò a ridere: "Sì! Con un fratello come te, continuerò sicuramente ad allenarmi duramente."


Quando Lin Ming tornò al suo alloggio era già sera. Questa era una camera che aveva affittato. Durante questo periodo di tempo, a partire dal giorno in cui il Palazzo delle Sette Arti aveva iniziato le loro registrazioni fino al giorno degli esami, tutti i luoghi abitabili nella città di Fortuna Celeste sarebbero stati pieni zeppi. I prezzi degli affitti erano aumentati della metà. Molti candidati avevano scelto di affittare una stanza e naturalmente non era economico.


Lin Ming aveva affittato una camera singola di soli dieci metri quadrati di superficie con un arredo semplice. Proprio mentre stava per cominciare a meditare sul letto, qualcuno bussò alla porta.


Lin Ming aprì la porta e trovò la padrona di casa. La proprietaria era una donna di circa cinquant'anni un po' obesa. La sua espressione di solito era feroce e dura, ma oggi sfoggiava un bel sorriso e Lin Ming ebbe la sensazione che ci fosse qualcosa di strano.


"Signora, cosa succede?"


"Emmm... ragazzo, mi dispiace, ma devi liberare questa stanza."


"Eh?" Lin Ming corrucciò il volto. "Perché?"


"Eheh, mi dispiace, ma ho affittato questa stanza." Una voce maschile dal suono aspro lo interruppe. Lin Ming si voltò e vide un uomo dalle enormi orecchie da scimmia entrare dal corridoio. Stava sorridendo con fare divertito.


Lin Ming lo riconobbe; era uno dei tirapiedi che seguiva Zhu Yan e l'altro ragazzo. Sembrava che fosse un sottoposto del giovane che prima si era limitato a guardare Lin Ming e Lin Xiaodong con un'espressione di disprezzo senza dire nulla.


Senza dubbio il giovane stava cercando di guadagnarsi il favore di Zhu Yan mandando il proprio tirapiedi a causare problemi a Lin Ming. Tutto quello che doveva fare era offrire più soldi alla padrona di casa, che naturalmente l'avrebbe cacciato fuori.


Il Palazzo delle Sette Arti stava aprendo le iscrizioni e quindi era difficile cercare un'abitazione. Trovare un altro posto da prendere in affitto era più facile a dirsi che a farsi e, anche se ci fosse riuscito, non vi era alcuna garanzia che questo tirapiedi non sarebbe apparso a causare altri problemi.


Lin Ming si incupì e guardò freddamente la padrona di casa. "Avevamo concordato che avrei preso la stanza in affitto per cinque mesi. Ho anche pagato in anticipo. Al momento mancano ancora tre mesi, ma adesso vuole che me ne vada?"


La padrona di casa ha sorrise con un tono di scusa. "Questo... Naturalmente, ne sono consapevole. Allora ti renderò l'affitto dei tre mesi. Che ne dici?"


"Ah! Rendermi l’affitto dei tre mesi? È proprio furba!" Lin Ming stava iniziando a ribollire di rabbia. Se la padrona di casa fosse stata costretta a sfrattarlo perché una persona gli stava facendo pressioni, allora Lin Ming se ne sarebbe andato senza fare storie. Ma ora si era infuriato.


"Ehi, di cosa stai parlando. Precedentemente abbiamo fatto solo un accordo verbale e non abbiamo firmato nulla. Questa stanza è mia. Spetta a me decidere a chi affittarla!"
Considerando l'importanza della città di Fortuna Celeste in quanto capitale del regno, tutti i proprietari di case qui avevano un inconscio senso di superiorità.
Per loro tutti quelli che provenivano da fuori erano zoticoni; li avrebbero guardati dall'alto in basso con disprezzo. Inoltre quest'uomo accanto a lei ovviamente era stato mandato da una famiglia ricca e potente. Con qualcuno come lui a darle man forte, la padrona di casa era diventata più coraggiosa.


L'uomo con le orecchie da scimmia rise con arroganza. "Se sei una persona ragionevole te ne andrai immediatamente. Ti dirò un'altra cosa. Ti tengo d'occhio. Anche se riuscissi a trovare un altro posto in affitto, potrò comunque farti sfrattare. Durante questi tre mesi prima dell’inizio degli esami d’ingresso per il Palazzo delle Sette Arti, dovrai rassegnarti a dormire per strada, ahah!"


L'uomo rise.


Per coloro che erano nati in una cerchia di membri d'élite, era naturale sentirsi superiori. Tuttavia, anche quando esprimevano la loro arroganza, avrebbero mantenuto un certo portamento, proprio come Zhu Yan. Questa persona davanti a lui invece stava rivelando una nuda forma di arroganza, che si addiceva ai bulli che dipendevano solo da altri.


Lin Ming fissò l'uomo con le orecchie da scimmia con uno sguardo sempre più freddo.


"Che cosa stai guardando? Stai pensando di colpirmi? Il mio padrone è il secondo figlio del signore dell’Esercito di Difesa della città di Fortuna Celeste. Se hai il coraggio di colpirmi, allora il signorino ti ..."


"Fila via!" Lin Ming gridò e tirò un pugno proprio sul naso dell'uomo. Con un tonfo, lo scagnozzo volò fuori dalla stanza e nel corridoio risuonò una serie di rumori di oggetti infranti. L'uomo rimase disteso su una pila di pezzi di mobili e vasi rotti, i suoi capelli erano arruffati e il suo viso grondava di sangue.


Aveva ricevuto un pugno in grado di incavare un Albero di Ferro. Prevedibilmente il naso dell'uomo si era rotto.


La proprietaria era scioccata, strabuzzò gli occhi per alcuni istanti prima di gridare miseramente. "Aiuto! Un assassino!"


Si precipitò fuori, ma le sue gambe grasse cedettero e cadde sul pavimento con un tonfo.


Lin Ming si avvicinò all'uomo con le orecchie da scimmia. Anche se il suo Primo Stadio, quello della Forza, era soltanto all'inizio nella strada delle arti marziali, non era affatto trascurabile. Dopotutto molte persone nel Regno Fortuna Celeste non erano in grado di allenarsi nelle arti marziali e Lin Ming aveva anche un buon talento.
Inoltre si allenava molto duramente. Tra mille persone con il suo stesso talento, potrebbe essere difficile trovare anche solo un giovane forte come lui. Per quanto riguarda quest'uomo, era semplicemente un tirapiedi e non ci sarebbero voluti molti sforzi per sbarazzarsi di lui.


L'uomo continuava a lamentarsi, non si sarebbe mai immaginato che Lin Ming lo avrebbe davvero picchiato. Alzò un dito macchiato di sangue e indicò Lin Ming. "Tu... tu hai avuto il coraggio di colpirmi, è... è finita per te."


"Non so cosa succederà a me, ma so che tu sei finito," Lin Ming diede un calcio all'addome dell'uomo, facendolo gridare miseramente. Ancora una volta, volò fuori, ma questa volta ruppe la porta e fu scaraventato fuori dalla casa.


Lin Ming non disse una parola. Tornò nella sua stanza, fece i bagagli e iniziò ad andarsene. L'intera casa era stata ridotta ad un macello e la padrona di casa era piena di amarezza. Disse timidamente. "Tu... tu non puoi andartene in questo modo, devi... devi... compensarmi."


Lin Ming si fermò, si voltò e si rivolse alla padrona di casa che era accasciata sul pavimento come una polpetta di carne umana. Chiese. "Compensarti?"


"Compensare... compensare..." la voce della padrona di casa cominciò ad affievolirsi. Si sentiva come se lo sguardo del giovane davanti a lei fosse proprio come una finestra sui nove abissi infernali, facendola rabbrividire.


Senza dire nulla, Lin Ming diede un pugno alle pareti e trapassò il muro di mattoni, facendo tremare l'intera casa e cadere la polvere dal soffitto. La padrona di casa urlò e svenne.


Lin Ming prese i suoi bagagli e uscì di casa senza nemmeno guardare l'uomo svenuto.


Lin Ming era ben consapevole del fatto che, dopo aver picchiato quest'uomo, il suo capo non avrebbe mai lasciato che la questione finisse lì e gli avrebbe certamente causato dei problemi. Tuttavia Lin Ming non aveva rimpianti.


A volte un uomo doveva sopportare. Se la persona di oggi fosse stata un praticante di arti marziali, Lin Ming avrebbe scelto di trattenersi e andarsene in silenzio. Tuttavia era un tirapiedi senza valore, un verme che poteva dipendere solo dal sostegno del suo padrone. Se Lin Ming avesse dovuto anche cedere di fronte a questo tipo di persona, allora che utilità ci sarebbe stata nell'imparare le arti marziali?


Questo era semplicemente incompatibile con la sua Via Marziale.


Così Lin Ming lasciò il quartiere. Dopo un po' posò a terra il suo zaino ed iniziò a considerare come risolvere il suo problema con l’alloggio. Ormai tutte le locande erano piene; inoltre i prezzi erano fin troppo alti per lui. Anche se lui non avesse avuto obiezioni a dormire all'aperto, Lin Xiaodong probabilmente avrebbe alzato un polverone e avrebbe insistito ad ospitarlo nella propria residenza.


Se Lin Ming l'avesse fatto e il secondo figlio del Signore dell'Esercito avesse mandato i suoi uomini lì, Lin Xiaodong si sarebbe potuto scordare di dormire nella sua stessa casa. Avrebbe dovuto accompagnare il suo amico e dormire per strada anche lui.


Inoltre Lin Ming aveva appena causato un problema. Non c'era alcuna garanzia che il secondo figlio del Signore dell'Esercito non avrebbe mandato alcuni teppisti ad attaccarlo. Per queste persone non era un grosso problema picchiare così tanto qualcuno da renderlo un invalido. Lin Ming non voleva rischiare che Lin Xiaodong venisse coinvolto.


In tal caso allora dove potrei andare?


Dopo averci pensato, a Lin Ming venne in mente un posto, il più lussuoso stabilimento da pranzo nella città di Fortuna Celeste: il Padiglione dello Splendore.


La maggior parte dei clienti del Padiglione dello Splendore erano tutti di alta classe. Inoltre avevano tutti delle origini prestigiose. Un mero secondo figlio di un Signore dell'Esercito non avrebbe potuto fare nulla contro il ristorante.


La ragione per cui Lin Ming voleva andare al Padiglione dello Splendore ovviamente non era per prendere in affitto una camera, ma per cercare lavoro. I suoi genitori gestivano un ristorante, quindi era scontato che Ming Lin fosse in grado di cucinare e il sapore dei suoi piatti era anche abbastanza discreto. Tuttavia non era così presuntuoso da pensare di poter competere con i cuochi della città di Fortuna Celeste. Dopotutto il suo forte non era cucinare...


...


Quando arrivò Lin Ming, il Padiglione dello Splendore era ancora ben illuminato. Era lo stabilimento con i migliori affari di tutta città di Fortuna Celeste.


I vestiti di Lin Ming erano troppo ordinari, attirando occhiate di sbieco da parte della gente che lo vide entrare nello stabilimento. Una persona con un abbigliamento del genere di solito non poteva mangiare in questo ristorante. Inoltre Lin Ming era solo un adolescente di quindici anni.


Tuttavia il cameriere mantenendo maniere gentili si avvicinò e chiese. "Ragazzo, sei qui con i tuoi genitori?"


Lin Ming scosse la testa e rispose. "Sono qui per cercare lavoro."


Sentito ciò, il cameriere aggrottò la fronte. Che tipo di lavoro potrebbe svolgere un semplice ragazzino di quindici anni? Qui, per fare il cameriere bisogna essere una bellezza di almeno diciotto anni oppure affascinanti maschi di almeno vent'anni. Per quanto riguardava la cucina, che tipo di piatti poteva produrre un ragazzino di quindici anni?


"Vai via, non disturbarci," Il cameriere agitò la mano con impazienza.


"Posso davvero lavorare, lasciami entrare in cucina per provare."


Il cameriere chiese con tono scontento. "Cosa sai fare?"


Lin Ming sorrise e rispose. "Disossare."


"Che cosa?" Il cameriere si stupì.


...


Il disossamento era una linea di lavoro a parte e non tutti i ristoranti avrebbero ingaggiato dei macellai apposta. Questo lavoro richiedeva di tagliare la carne degli animali rimuovendo al contempo le loro ossa.


Un maestro disossatore poteva tagliare una mucca con facilità e abilità, anche un buon disossatore poteva farlo, ma avrebbe avuto bisogno di un nuovo coltello ogni anno. Alcuni meno bravi avrebbero avuto bisogno di cambiare i loro coltelli una volta al mese. Inoltre la loro efficienza sarebbe stata bassa e sarebbe servita mezza giornata per macellare una mucca.


Nota Traduzione: nella versione inglese si chiama "meat dresser"; un tipo di macellaio che rimuove la pelle, appendici e viscere.


Per quanto riguardava il Padiglione dello Splendore, il ristorante non serviva carne di mucca, ma di Bestie Feroci. La loro carne era deliziosa, ma le loro scaglie, pelle, ossa e tendini erano eccezionalmente duri. La gente comune avrebbe faticato a lungo anche solo per tagliarne una piccola parte. I maestri di arti marziali invece non sarebbero disposti ad abbassarsi a fare un lavoro del genere. E, anche se lo fossero stati, non ci sarebbero riusciti senza sapere come le ossa e i tendini si collegavano. Utilizzare solo forza bruta nel processo di taglio avrebbe fatto perdere il sapore delizioso della carne.


Il disossamento era il modo con cui Lin Ming era venuto a contatto per la prima volta con la Via Marziale. Nel ristorante dei suoi genitori, si era allenato ogni giorno rimuovendo ossa per gli ultimi dieci anni.


Era un lavoro molto faticoso! Lin Ming non aveva mai pensato di essere un genio delle arti marziali. Tutto quello su cui poteva dipendere era il suo duro lavoro. Così era riuscito a formare la sua solida base di arti marziali, usando un coltello, con un taglio dopo l'altro in cucina.


Il cameriere non riuscì a mandar via Lin Ming e poté solo portarlo verso la cucina...


"Sorella Lan, questo ragazzo vuole offrirsi per il lavoro di disossatore."


"Disossatore?" All'interno della cucina del Padiglione dello Splendore, una bella donna sui vent'anni che indossava uno splendido abito squadrò Lin Ming. Si accigliò vedendo i suoi vestiti semplici e lo zaino che aveva con sé che lo facevano sembrare un profugo. Poi disse con tono insoddisfatto al cameriere che aveva portato qui Lin Ming. "Che cosa stai facendo, porti un estraneo in cucina? Dong Zi, dagli un po' d'argento e mandalo via."


Ovviamente questa bella donna lo riteneva solo un bambino in difficoltà. Il cameriere rimproverato mostrò un'espressione piena di amarezza. In realtà aveva cercato di buttar fuori Lin Ming, ma sembrava che le gambe del ragazzo fossero radicate nel terreno e non era riuscito a smuoverlo.


Un giovane si avvicinò a Lin Ming per cacciarlo via. Tuttavia in quel momento sentì le mani diventare improvvisamente più leggere. Fissò stordito il ragazzo che gli aveva sottratto in qualche modo il coltello che aveva in mano.


Prima che l'uomo di nome Dong Zi capisse cos'era successo, Lin Ming disse: "Non sono qui per chiedere l'elemosina. Non sarà troppo tardi mandarmi via dopo aver visto le mie abilità."


La bella donna ne fu un po' sorpresa; sembrava che questo ragazzino avesse una certa esperienza nel mestiere. Lanciò uno sguardo a Dong Zi e disse. "Come sei inutile, non sai neanche gestire un bambino. Vai al magazzino e porta qui un maiale." Dopodiché, si girò verso Lin Ming e disse. "Se potrai finirlo in un’ora, allora ti permetterò di rimanere nel Padiglione dello Splendore".


Dong Zi sapeva di aver perso la faccia e andò a prendere il maiale. Tuttavia Lin Ming lo interruppe: "Non c'è bisogno, userò quella."


Disse Lin Ming indicando una Bestia Squamosa.


La bella donna era sorpresa. Quella creatura era una Bestia Feroce di Livello Due e aveva il corpo pieno di muscoli. Quei muscoli erano estremamente resistenti e potevano resistere anche ai normali fendenti di spada. Tuttavia utilizzando certe erbe e sobbollendolo per tre giorni e tre notti si poteva produrre una densa zuppa dal sapore squisito.


Anche un maestro nel disossamento avrebbe avuto difficoltà nel tagliarle questo tipo di Bestia Feroce. Questo ragazzino era pazzo.


"Stai scherzando? Questa Bestia Squamosa ha un valore di oltre un centinaio di liang d'oro. Come pensi di pagare se finirai col rovinarla?" Dong Zi disse insoddisfatto. Era ancora scontento del fatto che Lin Ming gli avesse preso il coltello.


La bella donna diede un’occhiata a Dong Zi e disse bruscamente: "Anche se te la lasciassi rovinare, pensi davvero che riusciresti a farlo?"


Dong Zi improvvisamente rimase senza parole. La Bestia Squamosa non era come maiali, mucche o pecore. La gente comune non sarebbe stata in grado di rompere le sue squame neanche con un coltello. Rovinarla non era qualcosa che le persone normali erano in grado di fare.


La donna si voltò verso Lin Ming e disse. "Te lo farò tagliare!"


Lin Ming annuì e prese il miglior coltello da disossamento in cucina. Aveva tagliato la Bestia Squamosa solo due volte; in entrambe le occasioni erano state fornite per i compleanni di qualche figura importante nella famiglia Lin. Dopotutto le Bestie Feroci non erano qualcosa che una persona normale poteva permettersi di acquistare.


Facendo un respiro profondo, Lin Ming accarezzò con attenzione le squame della Bestia Squamosa, esaminandone le vene. Questo processo durò pochi minuti. Aveva già individuato la disposizione delle vene. Confrontandolo con lo schema delle Bestie Squamose che aveva disossato precedentemente, aveva confermato che corrispondeva.


Durante l'attesa, alcune persone si spazientirono e infine chiesero. "Cosa stai facendo? Perché non stai tagliando?"


"Smettila di fare il misterioso, taglialo e basta."


Era naturale che queste persone fossero impazienti. Un adolescente di quindici anni che affermava di essere in grado di disossare una Bestia Feroce di livello due per loro poteva solo essere uno scherzo.


Lin Ming ignorò queste domande. Prese il coltello, il suo sguardo era estremamente concentrato. Per lui il processo di disossamento era l'equivalente di una sessione di allenamento.


Dopo aver confermato lo schema delle vene, Lin Ming finalmente cominciò. Non prese un'ascia o una lama per la macellazione; usava solo il coltello da disossamento difficile da impugnare.


Nelle mani di Lin Ming questo coltello ordinario si trasformò in un'arma estremamente affilata. Il coltello discese e le squame della Bestia Squamosa furono tagliate!


Osservando tutto ciò, la persona che era intervenuta prima chiuse immediatamente la bocca. Solo questa impresa avrebbe richiesto una forza di almeno trecento jin (181,4 kg). Loro avrebbero dovuto ricorrere ad asce oppure a seghe per smembrare una Bestia Squamosa normalmente.


La lama del coltello attraversò le fessure tra le vene, affettando la carne senza problemi come se stesse tagliando della carta. Si sentirono solo dei sibili prima che venissero rivelati i muscoli bianchi della Bestia Squamosa.


Vedendo la facilità con cui Ling Ming cui stava tagliando, Dong Zi si strofinò gli occhi. Sospettava che ci fosse qualcosa che non andava con la sua vista. Questo ragazzino stava davvero tagliando a pezzi una Bestia Squamosa?


Lin Ming si muoveva con agilità. Di tanto in tanto alcuni tendini inevitabili avrebbero interrotto il suo lavoro. Quando accadeva, usava la forza bruta per estrarli. Così finì per impiegare circa meno di un'ora per sezionare la Bestia Squamosa. Accanto ai pezzi di carne, erano state posizionate ordinatamente file di costole. Queste erano le parti più preziose della Bestia Squamosa. La lunghezza di queste costolette era simile, non c'era stato quasi nessuno spreco di carne durante il lavoro.


Questa scena aveva sbalordito tutti. Ciò che aveva fatto Lin Ming poteva essere sembrato facile, ma qui tutti sapevano che lo smembramento di una Bestia Squamosa era un grande progetto che avrebbe richiesto il lavoro in successione di circa cinque uomini forti per circa mezza giornata. Tuttavia il volto di questo adolescente si era solo arrossato un po' dopo aver completato l'operazione. A giudicare dalle sue condizioni, non sarebbe stato affatto un problema tagliarne qualcuna in più!


Visto che era già notte, il Padiglione dello Splendore non era più occupato e molti dei lavoratori in cucina poterono guardare in silenzio la scena. Poi Lin Ming posò giù il coltello e chiese. "Ora posso lavorare qui? Il mio orario di lavoro non deve superare quattro ore e la richiesta per lo stipendio mensile è di cinque liang d’oro. Un'altra cosa, è necessario che mi forniate cibo e alloggio."


La bella donna rifletté un attimo prima di annuire. "Affare fatto!"


Le condizioni di Lin Ming non erano modeste; ma ne valeva la pena. A giudicare dalla velocità che aveva mostrato prima, poteva disossare molte bestie nel giro di quattro ore. Aspetto ancora più importante, il suo lavoro era altamente efficiente, causando pochissimi sprechi degli ingredienti chiave.


Così Lin Ming iniziò a lavorare per il Padiglione dello Splendore. Le quattro ore che trascorreva lì non erano una perdita di tempo, perché erano un modo per fare pratica per lui. Avrebbe allenato la forza bruta prendendo a pugni i tronchi d'albero, mentre disossando avrebbe esercitato la sua precisione.


Quella stessa notte Lin Ming rimase in magazzino e trattò tre Bestie Feroci di livello uno. Dopo aver finito di trattarle, si era ricoperto di sudore e gli dolevano le braccia. Si preparò a tagliare a pezzi l’ultima bestia, prima di dirigersi verso il suo alloggio a riposare.


Ne aveva scelto un’altra di Livello Due: il Pangolino dal Dorso Dorato, questa creatura possedeva denti in grado di rompere le pietre e poteva perforare una montagna come se fosse fatta di tofu.


Dato che era stanco, Lin Ming aveva dovuto esercitare una grande quantità di forza per tagliare le scaglie dell'addome del Pangolino dal Dorso Dorato. Il motivo per cui lo aveva scelto era proprio per costringersi a superare i propri limiti.


Dopo aver tagliato le scaglie, il suo lavoro divenne molto più facile. Il coltello scivolò nella fessura tra i muscoli dell'addome del Pangolino dal Dorso Dorato. Tuttavia fu in quel momento che Lin Ming sentì il coltello bloccarsi. Sembrava come se avesse incontrato qualcosa di duro.


Ossa? No, la zona centrale dell'addome non dovrebbe avere nessun osso.


Se non era questo, allora potevano essere rocce? No, il Pangolino dal Dorso Dorato poteva ingoiare delle pietre occasionalmente, ma sarebbero state ridotte in mille pezzi. Anche se non fossero state distrutte, sarebbero state decomposte dal potente acido all'interno del suo stomaco. Non poteva essere una roccia così grande, forse era...


Un Nucleo interno?


Pensando a questa possibilità, Lin Ming si entusiasmò. Un Nucleo Interno di una Bestia Feroce di Livello Due era prezioso. Anche se non l'avesse venduto, avrebbe potuto consumarlo, portando grandi benefici al suo corpo.


Lin Ming si infilò un paio di guanti e recuperò con attenzione l'oggetto duro cercando di evitare l'acido dello stomaco. Guardandolo, Lin Ming rimase deluso. Era un oggetto a forma quadrata e i Nuclei Interni erano tutti a forma sferica.


Aveva davvero l'aspetto di una pietra, ma c'è qualcosa di particolare in essa ...


Il cubo di colore grigio sembrava tagliato con cura, con angoli precisi. Inoltre nelle sei superfici del cubo c'erano iscrizioni di colore nero, dandogli un'aura misteriosa.


Metallo?


Lin Ming lo osservò attentamente. Non sembrava metallo, né pietra. Forse era un tipo di giada?





