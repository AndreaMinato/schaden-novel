---
weight: 20140
title: Capitolo 2014A – Galassia del Dio del Fuoco
pubDate: 2025-12-15T08:37:10.484Z
tags:
    - mw
---


<em>Capitolo sponsorizzato, ringraziamo Federico!
22 capitoli in coda (12 Federico + 10 Paolo), 0/5
-Schadenfreude</em>


Lin Ming viaggiò rapidamente per i cieli stellati. Aveva già ottenuto ciò che voleva dall'Empireo Nuvola del Fulmine; informazioni estremamente dettagliate riguardo alla distribuzione degli eserciti nemici.


Una grande quantità di queste informazioni non era nemmeno registrata in tavolette di giada; la maggior parte era nella mente dell'Empireo Nuvola del Fulmine ed era stato grazie al Cubo Magico che le aveva ottenute.


Ora era diretto verso un territorio stellare di nome galassia del Dio del Fuoco. C'era un'altra organizzazione di saggi qui che aveva intenzione di sterminare.


Avrebbe colpito alle spalle i saggi e avrebbe iniziato una terrificante tempesta di sangue e massacri. Con un solo respiro, avrebbe seminato il caos e avrebbe costretto i cinque generali a rivolgere l'attenzione su di lui.


Lin Ming sapeva che il Sovrano dei Saggi Zaohua non avrebbe potuto interrompere il processo di divoramento delle leggi del Dao Celeste.


Per quanto riguardava i Re Divini Piaoyu e Tiangang, stavano combattendo contro l'Empirea Sogno Divino in qualche posto distante e allo stesso modo non potevano ritirarsi.


In realtà, Lin Ming sospettava che perfino l'Empirea Sogno Divino non potesse competere con questi due Re Divini. Dopotutto, chi poteva diventare una Vera Divinità era incredibilmente talentuoso, almeno al livello dell'Imperatore Shakya. Nessuno di loro era debole. E anche se Sogno Divino coltivava l'essenza e il divino, che le permetteva di avere una marcia in più, non poteva comunque affrontarne due da sola.


Lin Ming immaginava che i Re Divini Piaoyu e Tiangang non fossero disposti ad impegnarsi così tanto per il Sovrano dei Saggi Zaohua. Anche se stavano interferendo nella guerra tra i saggi e l'umanità per qualche motivo, non si sarebbero ritirati dalla battaglia contro Sogno Divino per inseguire un nemico sconosciuto qualunque.


Le Vere Divinità erano tutte orgogliose e arroganti. Un nemico apparso dal nulla non sarebbe stato sufficiente a destare il loro interesse.


Allora, tralasciando queste tre Vere Divinità, sarebbe stato il presuntuoso Sacro Figlio di Zaohua ad attaccarlo.


Lin Ming lo conosceva bene. Erano stati avversari per molti anni e aveva una buona idea dei suoi punti di forza e di debolezza.


Poteva sfruttare la sua spudoratezza per attirarlo qui. Una volta che fosse arrivato, poteva attuare il suo piano e aumentare la sua forza in poco tempo!


"La galassia del Dio del Fuoco... ahah!"


Lin Ming guardò la grande galassia a forma di vortice scuro in lontananza. Una luce assassina brillò nel suo sguardo. Un momento dopo squarciò il vuoto e scomparì.


Lin Ming sfrecciò velocemente nel cielo e si teletrasportò in avanti. Si ricordava le mappe dettagliate riguardo alle organizzazioni dei saggi e si precipitò in avanti veloce come un drago!


Diversi giorni dopo, finalmente arrivò a destinazione. Da lontano poteva vedere un gruppo di pianeti radunati. Sapeva che questi mondi erano aree dove vivevano gli umani ed erano state catturate dai saggi. Oltre dieci quadrilioni di umani vivevano qui.


Non erano altro che enormi prigioni umane, campi di schiavi.


Dopo essere entrato nell'universo selvaggio, Lin Ming aveva sentito più volte di prigionieri e schiavi umani, ma non aveva mai visto le condizioni in cui vivevano.


Le organizzazioni dei saggi erano di stazione vicine a questi pianeti. Sopra ogni mondo fluttuavano dodici Sacri Palazzi dei saggi. Erano radunati insieme e formavano un campo di forza che avvolgeva l'intero mondo.


I prigionieri umani non potevano nemmeno sperare di rompere un campo di forza del genere.


Era più accurato dire però che questi non fossero prigionieri di guerra, ma gente comune.


Questa era la galassia del Dio del Fuoco. I Palazzi Celesti umani di questa galassia erano già caduti in guerra. Ora tutto ciò che rimaneva erano dei non combattenti, alcuni dei quali avevano raggiunto il Divine Transformation.


.....


In realtà la galassia del Dio del Fuoco era stata già occupata dai saggi per oltre cento anni.


Per un maestro di arti marziali, un secolo poteva essere solo una sessione di meditazione o un periodo di isolamento. Ma per una persona normale, era una vita intera...


La gente comune lasciata nella galassia del Dio del Fuoco non aveva molto talento. E, sotto il pugno di ferro dei saggi, non poteva praticare le arti marziali. Questo aveva fatto precipitare la sua forza generale.


E oltre cinquant'anni fa, un gruppo di pionieri saggi erano arrivati qui.


Queste persone provenivano da universi nativi dei saggi. Ad essere franchi, erano un gruppo di persone cenciose che non si adeguavano bene alla società dei saggi. Molti di loro erano banditi, vagabondi, ladri e altre persone del genere. Visto che era difficile per loro sopravvivere nella Convocazione Celeste, erano venuti volontariamente nell'universo selvaggio per sviluppare questa "terra vergine".


Quale persona agiata sarebbe voluta venire in una terra così spoglia e remota?


Il cosiddetto sviluppo che facevano i pionieri era rubare, uccidere e saccheggiare. Avevano preso tutte le risorse come i campi medicinali, le miniere e le terre spirituali.


Gli eserciti dei saggi avevano acconsentito tacitamente a tutto questo. I loro obiettivi mentre invadevano l'universo selvaggio erano già ovvi.


Il primo motivo era di espandere i loro territori, ottenere altre risorse e, se possibile, rubare il Decreto Asura che poteva trapassare il Muro del Sospiro Divino così da poter aiutare il Sovrano dei Saggi a rifornirlo di ciò di cui aveva bisogno per fare tornare Fame al picco delle sue condizioni.


Il secondo era distruggere ogni eredità umana per troncare ogni problema dalla radice, distruggendo completamente tutte le loro speranze e le loro possibilità di contrattaccare in futuro!
                                


                                



