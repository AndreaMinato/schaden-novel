---
title: Capitolo 2234 – Piscina Divina della Conversione
pubDate: 2025-12-15T08:37:10.522Z
tags:
    - mw
---


<em>Capitolo regolare,
0 capitoli in coda, 0/5
-Schadenfreude</em>


Nel momento in cui Sheng Mei scomparì in quel mondo differente, nel palazzo celeste d'ametista, Lin Ming tremò. Sentì la lieve connessione che aveva con Sheng Mei che si indeboliva. Se non l'avesse percepita con attenzione, sarebbe stata quasi impossibile notarla.


Inoltre anche una sensazione del genere stava scomparendo lentamente...


Ormai Lin Ming era rimasto in isolamento per 3000 anni nel palazzo celeste d'ametista. Ma visto che aveva passato 1500 anni in un incantesimo temporale, in realtà aveva coltivato già per 18.000 anni.


Non aveva mai passato così tanto tempo a coltivare incessantemente.


In effetti un lungo isolamento non avrebbe aumentato necessariamente la propria forza. Ritirarsi a coltivare non avrebbe mai tenuto il passo con i progressi dati da un vero combattimento e dalle esperienze sul campo di battaglia. Le fondamenta sarebbero state più solide se uno fosse stato temprato usando il secondo metodo.


Ma all'attuale livello di Lin Ming, non c'era nessun posto dove si potesse temprare in tutti e 33 i Cieli. E il solo con cui avrebbe potuto combattere era l'Imperatore Spirituale e sarebbe stato disastroso perché al momento Lin Ming non poteva competere con lui. Così, andare in isolamento a coltivare era la scelta migliore al momento.


In questi 18.000 anni, Lin Ming aveva raggiunto la perfezione con le sue nove rivoluzioni. Poi aveva raffinato lentamente tutte le leggi e i metodi di coltivazione che aveva imparato. Lin Ming aveva partecipato ad innumerevoli massacri, ma non aveva mai trascorso un periodo di tempo così lungo per affinare lentamente le sue leggi e consolidare le sue fondamenta.


Così il suo sistema di coltivazione era diventato sempre più maturo e sublime. Stava procedendo con decisione e la forza di Lin Ming stava aumentando, ma ora, a causa della scomparsa della connessione tra lui e Sheng Mei, aveva interrotto la sua meditazione.


"Lin Ming... il Muro Eterno è stato distrutto..."


Il maestro della Strada Asura sospirò. Sentendo questo, a Lin Ming si strinse il cuore. Il maestro della Strada Asura aveva ipotizzato che l'Imperatore Spirituale volesse usare Sheng Mei per spaccare il Muro Eterno e se il Muro Eterno adesso era stato distrutto, Sheng Mei doveva essere...


Usando la sua percezione con attenzione, Lin Ming sentì che Sheng Mei non era morta. Ma per qualche motivo sconosciuto, la connessione tra di loro stava diventando sempre più lieve, così debole che sembrava sul punto di svanire completamente.


"Non so cosa sia successo esattamente, ma anche la mia connessione con il Cristallo d'Ametista dell'Origine si è indebolita..."


Disse il maestro della Strada Asura, sorprendendo Lin Ming.


Lin Ming disse: "Che il Cristallo d'Ametista dell'Origine sia stato raffinato dall'Imperatore Spirituale?"


"Ho lasciato il mio marchio spirituale nell'artefatto divino. Se fosse stato raffinato, allora il mio marchio spirituale sarebbe stato distrutto e lo saprei. Al momento però... sento che il mio marchio spirituale non è stato raffinato, ma è bloccato da qualcosa."


Lin Ming divenne pensoso. Bloccato?


Anche la sua connessione con Sheng Mei era in uno stato simile.


Non sembrava che l'Imperatore Spirituale avesse ucciso Sheng Mei, né che avesse ottenuto il Cristallo d'Ametista dell'Origine. Allora cos'era successo e perché non potevano percepirli?


"Lin Ming, preoccuparsi per questo è inutile. Non posso lasciare la Strada Asura e non importa quanto ti preoccupi, non ci si può fare nulla..."


Per proteggere la Strada Asura e l'Universo del Sogno Akashico, il maestro della Strada Asura aveva già fuso il suo corpo e la sua anima nei due mondi. Se non fosse stato per il suo aiuto, sarebbe stato impossibile per Lin Ming sconfiggere l'Imperatore Spirituale al suo attuale livello.


Naturalmente, mentre Lin Ming e il maestro della Strada Asura non potevano andarsene, l'Imperatore Spirituale non poteva venire da loro.
C'erano dei problemi nel mondo della tomba del Dio Demoniaco e il Mare d'Ossa dell'Imperatore era quasi collassato. Oscuro e Diluvio erano troppo occupati a gestire altre questioni e anche l'Imperatore Spirituale doveva tornare frettolosamente nelle profondità dell'abisso.
In realtà, anche se l'Imperatore Spirituale avesse voluto precipitarsi imprudentemente nella Strada Asura, avrebbe potuto farlo solo con la sua personificazione. Fronteggiando la Strada Asura controllata dal maestro della Strada Asura, non solo sarebbe stato in svantaggio, ma avrebbe subìto gravi perdite.


"Capisco..." Come poteva non saperlo? Ma la preoccupazione annebbiava sempre la mente. Lin Ming aveva difficoltà a rilassarsi e, a parte Sheng Mei, temeva anche per il Sovrano Immortale.


"Senior Asura, ho lasciato la Pietra della Vita Eterna al Sovrano Immortale in passato. I cambiamenti nella tomba del Dio Demoniaco dovrebbero dipendere da lui e ora che il Muro Eterno è stato distrutto e l'Imperatore Spirituale può tornare nell'Abisso Oscuro, allora senior Immortale è..."


Lin Ming non aggiunse altro. Era sicuro che una volta che il maestro della tomba del Dio Demoniaco si fosse fuso con le sue personificazioni, Immortale probabilmente sarebbe stato in pericolo.


Asura sospirò profondamente: "Mi hai detto che Immortale è già morto e tutto ciò che è rimasto di lui è un filo di anima residua rimasto imprigionato nel Mare d'Ossa dell'Imperatore per dieci miliardi di anni a sperimentare innumerevoli sofferenze e tribolazioni. Se lasciasse il Mare d'Ossa dell'Imperatore, la sua anima si disintegrerebbe, ma forse una fine del genere sarebbe fonte di salvezza per lui..."


Il maestro della Strada Asura e il Sovrano Immortale erano stati grandi rivali, sia per quanto riguardava le arti marziali, sia in amore. Ma allo stesso tempo erano stati amici da una vita. Perfino Asura si sarebbe addolorato molto sapendo che l'anima di Immortale si sarebbe dissolta.


In quel momento, raggi di luce apparirono dal vuoto di fronte a Lin Ming. Si fusero con lo spazio sconfinato, sfrecciando senza fine.


Lin Ming sembrava essere arrivato in un cielo stellato sconfinato. Quando vide questo bagliore radunarsi insieme, ebbe la sensazione di assistere alla creazione dell'universo, all'inizio di una nuova era, un fiume che scorreva dal passato verso il futuro.


La luce divina si condensò lentamente. Poi la figura di una persona apparì a soli mille piedi di distanza.


Questa persona indossava un abito bianco e i lineamenti del suo volto erano taglienti e distinti, pieni di eroismo. I suoi occhi sembravano contenere la vita e la distruzione di universi, e le sue sopracciglia erano inclinate verso le sue tempie come spade divine.


Era un uomo maestoso e bello. Guardandolo con attenzione però il suo aspetto sembrava offuscato dal passaggio di innumerevoli anni, rendendo impossibile vederlo chiaramente.


Lin Ming sentì una connessione inspiegabile con quest'uomo. Era una risonanza che proveniva dal suo sangue e dalle sue leggi.


"Senior... senior Asura?"


Lin Ming sussultò. Anche se era rimasto in comunicazione con il maestro della Strada Asura in questi anni, non lo aveva mai visto di persona.


Il maestro della Strada Asura sembrava molto più giovane di quanto si era immaginato. Lin Ming all'inizio pensava che avrebbe avuto l'aspetto di un uomo di mezz'età, pieno di calma dignità.


Ma questa figura vestita di bianco sembrava avere circa 18-19 anni.


Asura guardò Lin Ming e avanzò, un passo alla volta. Mentre camminava, sembrava stesse passando sopra il fiume del tempo, da una riva diretto all'altra. Il suo abito era niveo e i suoi lineamenti sembravano essere giada scolpita; sembrava un giovane nel fiore degli anni; era completamente diverso dall'immagine che Lin Ming si aspettava.


Asura disse: "Mi sono già fuso con la Strada Asura. Questa è solo la mia incarnazione. Lin Ming, un tempo ti ho dato una sola goccia di sangue Asura, ma oggi ti trasmetterò la stirpe Asura completa per gettare le fondamenta per la tua fusione finale dell'universo interno ed esterno..."


Il maestro della Strada Asura fece un cenno e una piscina blu giada apparì di fronte a lui.


Questa piscina era ampia solo 30-40 piedi e profonda dieci piedi. Era piena di acqua color blu chiaro e se Lin Ming ci fosse saltato dentro, gli sarebbe arrivata l'acqua oltre la testa.


Lin Ming poteva sentire che questa non era una piscina ordinaria, ma probabilmente... un tesoro spirituale.


In questi ultimi anni, Lin Ming aveva visto innumerevoli tesori. I più comuni erano spade, sciabole, lance, picche, alabarde e altri armi del genere. C'erano anche sigilli, fornaci, bastoni, stendardi e altri tipi di tesori spirituali inortodossi. Ma questa era la prima volta che Lin Ming aveva visto un tesoro spirituale a forma di piscina.


"Questa è la piscina della Conversione Divina. Oltre dieci miliardi di anni fa sono diventato una Vera Divinità nella piscina della Conversione Divina e dopo ho raggiunto lo stadio Oltre il Divino qui. La piscina della Conversione Divina è un antico tesoro spirituale che ho raffinato da una sorgente divina. Le sue acque hanno effetti curativi miracolosi e può alimentare la tua fonte vitale nei tuoi momenti più deboli; è il posto più adatto per farti avanzare di stadio!"


Lin Ming rimase scioccato. Questa piscina della Conversione Divina era il tesoro spirituale che il maestro della Strada Asura aveva usato per diventare una Vera Divinità e arrivare allo stadio Oltre il Divino.


Il maestro della Strada Asura era un sovrano impareggiabile dei 33 Cieli. Qualunque posto in cui fosse avanzato di livello sarebbe diventato divino e questa pozza era già un tesoro ancora prima.


Lin Ming entrò con cautela nella piscina. Ai confini della pozza poteva vedere incisioni di leggi del Grande Dao. Dovevano essere resti delle leggi del Dao Celeste lasciati dall'avanzamento di stadio del maestro della Strada Asura.


Senza dubbio queste tracce erano tesori incredibilmente preziosi.


Solo questa piscina divina da sola sarebbe stata sufficiente ad accecare di gelosia una Vera Divinità.


Avrebbe raggiunto il doppio dei risultati con metà degli sforzi se fosse avanzato di livello qui dentro.
                                


                                



