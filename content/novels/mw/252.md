---
weight: 2520
title: Capitolo 252 - Sacrificio di Sangue dello Spirito!
pubDate: 2025-12-15T08:37:10.185Z
tags:
    - mw
---


CAPITOLO SPONSORIZZATO, ringraziamo goldkira!
-Schadenfreude


"Il mio Sacrificio di Sangue dello Spirito avrà sicuramente meno contraccolpi della tua tecnica! Vedremo chi riuscirà a resistere più a lungo!"


Bi Tinghua era già pronto a fare ogni sacrificio necessario; questa era una battaglia che non poteva permettersi di perdere.


Una volta che l'anima era danneggiata, nel peggiore dei casi avrebbe dovuto trascorrere diversi mesi a letto a recuperare. Poteva spendere un po' dei suoi punti della setta e usare le sue connessioni per ottenere un po' di bottiglie delle migliori pillole per il recupero dello spirito e sarebbe tornato in forma in un batter d'occhio.


Ma se fosse stato sconfitto, non solo avrebbe perso tutta la sua reputazione, sarebbe stato così frustrato da questo evento che avrebbe influito negativamente su tutta la sua futura coltivazione.


Così all'improvviso l'incontro tra Lin Ming e Bi Tinghua diventò estremamente intenso. L'intento marziale Samsara di Lin Ming era come l'onda inarrestabile di un oceano; i mostri e i fantasmi di Bi Tinghua, anche dopo essere stati fatti a pezzi, rinascevano in continuazione dai loro resti!


"Io mi difendo, tu attacchi consumando il triplo della forza dell'anima. Insieme agli effetti collaterali della tua tecnica... non credo che la tua anima sia fatta di ferro! Vediamo come riuscirai a farcela!"


Secondo Bi Tinghua, Lin Ming stava usando qualche sorta di tecnica dell'anima proibita e gli effetti collaterali sarebbero stati più pericolosi dell'abilità che stava usando. Dopotutto Lin Ming era solo uno zoticone, non poteva aver ricevuto un allenamento decente e aver compreso le conseguenze di un danno nell'anima. Se non avesse ottenuto una medicina in futuro, la sua coltivazione avrebbe rischiato perfino di diminuire!


Pensando a questo, Bi Tinghua diventò esultante. Era rimasto avvilito dopo essere stato costretto ad usare il Sacrificio di Sangue dello Spirito, ma ora stava finalmente vedendo la luce in fondo al tunnel.


Ora non importava quanto avrebbe sofferto. Ciò che era più importante ora era quanto avrebbe patito il suo avversario!


Se un uomo avesse affrontato la morte da solo, allora avrebbe sentito terrore. Se invece si fosse trovato di fronte alla fine del mondo insieme a qualcun altro, allora non avrebbe avuto alcuna paura.


In quel momento l'espressione di Bi Tinghua cambiò. Nel mondo dei sogni quell'enorme vortice nero che gli stava dando problemi scomparì all'improvviso. Al suo posto emerse una massa di Fantasmi Affamati, le loro ossa sottili protrudevano da sotto la pelle. Queste creature erano scheletriche e le loro teste sembravano incredibilmente enormi. Le loro bocche erano contorte e i loro denti affilati brillavano nell'oscurità. Avevano la lingua di fuori da cui gocciolava costantemente della saliva.


"Che questo tipo abbia capito come usare le illusioni per attaccare?" Bi Tinghua si incupì. Finora Lin Ming aveva usato quell'enorme vortice nero per attaccare, ma ora aveva evocato questi Fantasmi Affamati. Bi Tinghua pensava che provenissero dall'immaginazione di Lin Ming.


"Re Asura!"


Dopo che Bi Tinghua aveva usato il Sacrificio di Sangue dello Spirito, la sua forza dell'anima era aumentata di molto. Riuscì ad evocare direttamente il Re Ashura che di solito era difficile da chiamare!


<em>Bang!</em>


Il Re Ashura si avventò su un mucchio di Fantasmi Affamati, che si lanciarono contro di lui, mordendo freneticamente il suo corpo. Poi l'espressione di Bi Tinghua diventò sempre più tetra.
Il Re Ashura riuscì a resistere per un po' prima di essere divorato lentamente...


............


Dopo la prima mezz'ora, erano passati altri quindici minuti!!!!


I due erano ancora sul palco, non c'era ancora un vincitore!


A quel punto i discepoli della Fazione Miraggio cominciarono ad innervosirsi; se l'incontro aveva raggiunto questo punto poteva solo significare che la battaglia era diventata davvero pericolosa!


Una ferita fisica ci avrebbe messo solo pochi giorni a guarire. Qualcosa come una frattura avrebbe richiesto pochi mesi, ma se l'anima veniva danneggiata, potevano volerci diversi anni o anche una vita intera per recuperare.


Anche con il sostegno di pillole e medicine di massima qualità ci sarebbero voluti diversi mesi per recuperare.


I due erano rimasti sul campo di arti marziali per quasi un'ora, eppure non era ancora emerso un vincitore. Stavano usando tutte le loro risorse per combattere?


"L'apprendista Senior Bi probabilmente ha usato il Sacrificio di Sangue dello Spirito; se guardi i suoi occhi sono completamente iniettati di sangue. Ha già raggiunto il limite! Se continua così, la sua anima potrebbe ferirsi gravemente!


"Aspettiamo un altro bastoncino di incenso di tempo. Se l'incontro non finirà, allora chiederemo all'arbitro di fermarli; anche un pareggio andrebbe bene. Ma non credo che quel ragazzo Lin riuscirà a resistere ancora. Si vede dalla sua faccia rossa che c'è qualcosa che non va in lui."


"Sì. Ho sentito che la sua forza dell'anima è aumentata all'improvviso un momento fa. Sicuramente ha usato una sorta di tecnica segreta per potenziarsi e la sua forza è superiore al Sacrificio di Sangue dello Spirito. Di solito comunque, più potente è una tecnica segreta e più sarà duro il contraccolpo."


Dopo che si era attivato la forza dell'anima seppellita nel suo mare spirituale, il flusso sanguigno di Lin Ming era accelerato, per questo il suo volto si era arrossato. Per un discepolo della Fazione Miraggio, era il rossore mortale che spuntava dopo aver usato una tecnica di potenziamento segreta.


"È  passata metà del tempo che ci mette un bastoncino di incenso a bruciare, come può resistere ancora Lin Ming?" Commentò un discepolo della Fazione Miraggio mentre si accigliava.


"C'è qualcosa di strano..."


Un discepolo della Fazione Miraggio sentì che c'era qualcosa che non tornava. Lin Ming era riuscito a resistere per troppo tempo. Inoltre la sua forza dell'anima era aumentata di molto. A parte una tecnica segreta, cos'altro poteva provocare degli effetti del genere? Lin Ming aveva una tecnica segreta che non aveva effetti collaterali?


Questo era assolutamente impossibile.


Incredulo, rifiutò immediatamente questa idea. Se ci fosse davvero una tecnica del genere, allora la forza dell'anima di un maestro di arti marziali non diventerebbe invincibile?


In quel momento una ragazza accanto a lui sollevò un dito tremante e indicò un punto del palco. Sussurrò: "L'Apprendista Senior Bi... il suo... naso sta sanguinando..."


"Uh?"


Il discepolo si girò e vide due strisce di sangue che stavano fluendo dal naso di Bi Tinghua, passarono oltre la sua bocca continuando a gocciolare sul suo mento.


"Oh no!"


"Fermate l'incontro! È impazzito!"


In quel momento Bi Tinghua tremò e poi cadde a terra di faccia...


"Vittoria per Lin Ming!"


Dopo l'annuncio dell'arbitro, la maggior parte del pubblico non reagì con molto entusiasmo. Finalmente era finito questo stupido incontro. Fin dall'inizio i due erano rimasti in piedi a fissarsi per quasi un'ora! Che cosa potrebbe essere più noioso di questo incontro?


Molti discepoli della Fazione Miraggio si precipitarono sul palco. Bi Tinghua era pallido, i suoi occhi erano arrossati e il suo naso sanguinava. Aveva da tempo perso coscienza.


"Portiamolo via."


La discepola di vent'anni fece un cenno, dando ordini a tutti. Provava ostilità nei confronti di qualcuno come Bi Tinghua, ma nel bene e nel male era comunque uno dei tre discepoli principali della giovane generazione della Fazione Miraggio.


Guardò con attenzione Lin Ming, cercando di trovare qualche segno di sofferenza dopo aver usato la tecnica segreta. Tuttavia rimase delusa visto che non trovò nulla.


Non credeva che esistesse una tecnica segreta che non avesse effetti collaterali. In tal caso poteva esserci una sola spiegazione, cioè che Lin Ming poteva immagazzinare moltissima forza dell'anima. Doveva aver finto di essere una persona debole e poi aveva attirato Bi Tinghua in una battaglia d'attrito.


La donna disse con un tono gelido: "Avresti potuto vincere prima, eppure hai comunque spinto Bi Tinghua a combattere in questo modo?"


Lin Ming se ne stava andando dal palco, ma sentendo la domanda si fermò sul posto e la guardò. Non negò nulla. Dopotutto sarebbe stato impossibile per lui spiegare chiaramente cos'era successo.


Puntò un dito verso Bi Tinghua che ora giaceva a terra e disse: "Credi quello che vuoi, ma se fossi io la persona a terra, credo che il tuo apprendista junior sarebbe stato molto contento di vedermi in uno stato miserabile. Non ho nemmeno usato tutte le mie forze contro di lui, eppure è successo questo. Ha usato qualche sorta di tecnica proibita? È solo un incontro amichevole, non c'è bisogno di usare una tecnica segreta per affrontarmi. Prova una grande ostilità nei miei confronti?"


La donna rimase sbalordita. Non poté confutare le parole di Lin Ming.


"Non l'ho costretto ad usare una tecnica segreta, questo è qualcosa che ha deciso lui, eppure state biasimando me per averlo ferito. È questa la logica della tua Fazione Miraggio delle Sette Valli Misteriose? Solo voi potete maltrattare gli altri? Gli altri non possono resistere?"


La donna strinse i denti e disse: "Ovviamente avevi dei motivi nascosti e hai attirato Bi Tinghua in una trappola! Le tue parole subdole e le tue argomentazioni sono inutili qui. Alle finali incontrerai la diretta discepola della Fazione Miraggio, Huan Xiaodie. Quando arriverà il momento spero che potrai combattere come un uomo e non ti arrenderai immediatamente!"


"Naturalmente, questo è qualcosa di cui non ti dovrai preoccupare." Lin Ming si volse per poi scendere dal palco.


Gli spettatori fecero spazio al ragazzo mentre se ne andava. In realtà per la maggior parte del pubblico la battaglia di Lin Ming non era stata niente di speciale.


L'incontro era durato per quasi un'ora e, nonostante avesse sconfitto Bi Tinghua, sembrava che l'avesse fatto a fatica. Il suo volto era impallidito e poi si era arrossato.
Ovviamente questo incontro era stato estremamente difficile per lui.


La forza di Ling Ming era leggermente superiore a quella di Bi Tinghua. Ma come poteva essere paragonato a Jing Chanyu?


Le quote della casa di scommesse erano cambiate. Ora la quota di Jing Chanyu era a 1:1,8, quella di Jing Chanshi era a 1:2 e quella di Lin Ming era a 1:4.


Visto com'era andato l'incontro, la quota di Jing Chanyu era aumentata, mentre quella di Lin Ming era diminuita.


Ma Jing Chanyu era ancora la favorita, finora in tutti i suoi incontri aveva mantenuto la calma. Non c'era ancora stato un avversario che era riuscito a costringerla a fare un solo passo; nessuno sapeva quanta forza avesse usato per sconfiggere Zi Ling.


Lin Ming invece aveva già raggiunto il suo limite mentre affrontava Bi Tinghua. A meno che non avesse altri assi nella manica, allora non aveva molte possibilità di sconfiggere Jing Chanyu.


Dopo che i contendenti con una serie imbattuta del settimo gruppo finirono il loro incontro, le altre battaglie non erano state così interessanti. Nonostante tutti quelli che avevano superato la prima fase potessero essere considerati dei maestri, c'era una differenza troppo grande rispetto ai primi incontri.


Così si arrivò alla seconda fase.


Fang Qi fu il primo a scendere in campo e la sua avversaria era Zi Ling. Che fossero Zhou Yan o Zi Ling, non c'era differenza per lui.


Una sola mossa, sconfitta istantanea!


"Vittoria per Fang Qi!"


Mentre l'arbitrò lo annunciava, Zi Ling sospirò tristemente. Sperava di entrare nel primo livello, ma ora aveva perso due incontri consecutivi e di sicuro avrebbe perso contro quel Lin Ming!


"Seconda fase... secondo incontro..." L'arbitrò fece intenzionalmente una pausa ad effetto e tutti i partecipanti drizzarono le orecchie con attenzione. Visto che gli incontri erano decisi dagli arbitri, nessuno sapeva chi sarebbe stato il prossimo a venire chiamato.


"Secondo incontro, Lin Ming contro Jing Chanyu!"


In tutto il pubblico si scatenò un putiferio. Questo era l'incontro più atteso di tutto il settimo gruppo!


Zi Ling e Bi Tinghua erano rimasti imbattuti nella prima fase eppure erano stati già sconfitti. Ora c'erano solo tre persone rimaste imbattute e due di loro erano Jing Chanyu e Lin Ming. D'altra parte invece nessuno era molto interessato agli incontri di Fang Qi visto che, dal punto di vista del pubblico, la sua vittoria era inevitabile; un diretto discepolo era troppo forte. Con la sua coltivazione al picco del Circolazione, la sua potenza equivaleva a quella di un maestro negli stadi intermedi dell'Houtian; la sua posizione era praticamente irremovibile.


Quindi l'incontro più atteso era Jing Chanyu contro Lin Ming!


Secondo la maggior parte delle persone Jing Chanyu aveva il 70% di possibilità di vincere, mentre Lin Ming ne aveva il 30%.


Ma per scoprire quanto fossero vere queste previsioni, bisognava assistere ad un vero e proprio incontro.


Gli abiti di Jing Chanyu fluttuarono nel vento mentre atterrava nel centro del palco di arti marziali.


Jing Chanyu porse i suoi saluti: "Discepola della Nazione Jingchan, Jing Chanyu."


Aveva ancora il suo sottile velo sul volto; la sua voce sembrava irreale e nebulosa.


Lin Ming rispose al saluto rispettosamente: "Lin Ming, per favore consigliami."
                                


                                



