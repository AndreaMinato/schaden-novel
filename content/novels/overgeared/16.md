---
weight: 160
title: Volume 1 - Capitolo 16
pubDate: 2025-02-27T07:44:20.592Z
tags:
    - overgeared
---


[Ora sei al livello 1. Le tue statistiche, che erano fissate al minimo per la penalità del livello negativo, sono state riportate ai valori normali.]


[Le statistiche di base del Discendente di Pagma sono state applicate.]


Queste furono le frasi che mi fecero battere il cuore d'anticipazione.


<em>Tutum tutum!</em>


Il mio cuore batteva così veloce, sembrava che il suono mi arrivasse su fino alle orecchie. Ero tremendamente eccitato e mi affrettai ad aprire la finestra di stato.


Nome: Grid


Livello: 1 (45/100)


Classe: Discendente di Pagma


* La probabilità di aggiungere ulteriori opzioni quando realizzi oggetti aumenterà.


* La probabilità di potenziamento di un oggetto aumenterà.


* Tutti gli oggetti d'equipaggiamento possono essere indossati senza condizioni. Tuttavia, è prevista una penalità a seconda della classificazione dell'oggetto.


Titolo: Colui che Divenne Leggenda


* Status alterati non funzionano bene su di te.


* Non morirai quando la salute è al minimo.


* Facilmente riconosciuto.


Salute: 280/280     Mana: 75/75


Forza: 20 + 5     Stamina: 18     Agilità:12     Intelligenza: 25


Destrezza: 50     Tenacia: 16


Autocontrollo: 10     Indomabilità: 11     Fierezza: 10     Visione: 10


Punti Statistica: 40


Peso: 3.035/820


* Il limite di peso eccede del 200%, per cui la velocità di movimento è ridotta del 100%.


Il corpo è pesante e non può esercitare alcun potere in modo adeguato.


La probabilità di ricevere uno stato “indebolito” è diventata molto alta.


“Un sogno?”


Era un sogno? Mi mantenni calmo. Se fossi nella realtà, mi sarei pizzicato. Tuttavia, uscii con calma dal gioco. Rimasi nella capsula nella mia stanza e continuai a guardare fisso nel vuoto per qualche momento.


“Dormivo senza saperlo.”


Questa era una buona possibilità perché la capsula non era impostata in modalità riposo. Andai in bagno a soddisfare i miei bisogni, mi versai dell'acqua fredda sulla testa e tornai alla capsula. Entrai di nuovo nel gioco.


Come nel mio sogno, ero nell'officina del fabbro.


“Non era un sogno...? No, non dovrei mettere le mani avanti.”


Se una persona sfortunata come me cominciasse ad aspettarsi cose, le ferite nel mio cuore si sarebbero allargate. Aprii la finestra di stato senza alcuna ispirazione e poi raggelai completamente.


“...Che fantastico bottino.”


La finestra di stato non aveva subito alcun cambiamento. Non era un sogno. Il mio cuore ricominciò di nuovo a battere veloce.


“Wow...”


Le statistiche di base di un livello 1 erano Forza 6, Stamina 7, Agilità 4 e Intelligenza 5. In altre parole, il totale delle statistiche per un livello 1 era di 22 punti.


Tuttavia, le statistiche di base di un Discendente di Pagma arrivavano a 165 punti totali. Inoltre, c'erano i 16 punti di Tenacia che avevo guadagnato più 1 punto di Indomabilità, ammontando ad un pazzesco totale di 182 punti.


Facendo dei semplici calcoli, le mie statistiche erano più alte di quelle di un utente di livello 15, il che significava che avevo un tremendo vantaggio. Realizzai in quel momento la grandezza di una professione leggendaria.


Inoltre...


'Queste sono solo le statistiche di base ma...'


Mi accorsi degli ulteriori 40 punti statistica che avevo.


'Perché mi sono stati dati dei punti statistica?'


I punti statistica aumentavano di 10 unità ogni volta che si avanzava di livello, quindi avrei dovuto avere 0 punti al livello 1. Per cui, rimuginai sul perché mi erano stati assegnati quei 40 punti. Si potevano fare molte teorie, ma solo una delle ipotesi era convincente.


'Forse... i punti statistica si ottengono ogni volta che si avanza di livello, anche dai livelli negativi?'


Io ero di livello -3 ed ero avanzato di livello quattro volte per arrivare al livello 1. Questa era l'unica ragione a cui potevo pensare per quei 40 punti. Mi strofinai gli occhi ma i punti non scomparvero. Ero così emozionato che cominciai a tremare.


'La mia esperienza nel livello negativo non è stata vana!'


Tutti i miei sacrifici avevano un senso. Forse non ero così sfortunato come pensavo.


“Uhuh! Uhuhuh...!”


C'era forse un linguaggio nel mondo con cui potessi esprimere questa gioia? Riuscivo solo a ridere.


“Puahahahahah...!!!”


Il suono della mia risata era proporzionale alla mia felicità. Le persone nell'officina se ne andarono mentre io continuavo a ridere così forte che la pancia cominciò a farmi male. Ma non riuscivo a fermarmi. Dopo un po', “Eh! Eheh! Puah...! Urghh...”


Smith mi fissava mentre ridevo nel dolore e sollevò il pollice. “Questa è la risata dell'eroe contento! Sei un individuo così straordinario che non ho idea di come abbia fatto ieri a non riconoscerti. Forse non vedevo bene. Ora me ne vergogno.”


Ridevo come un pazzo ma lui mi riteneva già un eroe? Questo significava che l'affinità di Smith con me era al massimo. Era vero che non ero più ad un livello negativo, che avevo innalzato la mia affinità con due missioni e che avevo guadagnato una reputazione al villaggio di Bairan di oltre 200, ma l'atteggiamento di Smith verso di me sembrava comunque troppo lusinghiero.


'Anche se il mio titolo ha la caratteristica di essere facilmente riconosciuto...'


Incontrai gli occhi di Smith, ma lui abbassò lo sguardo. Questo era il comportamento di uno studente alla presenza del suo maestro!


'È questo l'effetto della Fierezza? Ha solo valore 10 al momento, eppure sta già esercitando un effetto?'


Era possibile, considerando che il livello di Smith non era molto alto.


'Potrebbe andare diversamente con PNG di livello più alto. Comunque, la Fierezza sembra avere effetto sui normali PNG, anche se il valore non è molto alto.'


Non avrei mai immaginato che il suo atteggiamento sarebbe cambiato così tanto in un giorno. Era un'ulteriore emozione che andava persino oltre la mia emozione attuale.


'...Per prima cosa, meglio calmarsi. Calmiamoci e vediamo un po' come funzionano i punti statistica.'


Per un attimo mi preoccupai. Negli ultimi giorni, non avevo forse agito in modo improvvisato e senza pensare troppo a fondo? Ora che la situazione stava migliorando, dovevo essere più cauto. Era come se infiniti fili fossero stati accuratamente intrecciati dinanzi a me e io avessi potuto rovinarli col mio comportamento avventato.


'Ho già molte statistiche di livello 1, quindi non c'è alcun bisogno di distribuire i punti troppo precipitosamente.'


Pensai a quale fosse la cosa più importante per me al momento. Era...


“Soldi!”


Sì, soldi. Avevo bisogno di abbastanza denaro per potermi pagare una carrozza e così spostarmi da un villaggio all'altro. Smith trasalì quando d'improvviso urlai. Andai dritto al punto.


“Non te l'avevo già detto quando sono arrivato la prima volta alla tua officina? Voglio produrre e vendere oggetti molto richiesti, che mi facciano guadagnare il più possibile. Qual è l'oggetto più appropriato?”


Smith puntò lì dove le frecce erano esposte.


“Questa.”


Una freccia?


A differenza di altri equipaggiamenti, le frecce erano consumabili, quindi il prezzo era naturalmente più basso. Redditizio o no, se il prezzo di vendita era basso, ciò significava che avrei dovuto venderne in grande quantità. Il mio spirito si afflosciò.


Smith me lo lesse in faccia e mi spiegò.


“Questa non è una freccia comune. E' una freccia speciale realizzata mischiando una piccola quantità di jaffa con l'acciaio, e questo le permette di ignorare in parte la difesa del nemico e causare danno.”


Ignorare la difesa!


Per gli arcieri che partecipavano all'attacco al Guardiano della Foresta, queste frecce erano essenziali. No, anche per giocatori non coinvolti nel raid, la domanda sarebbe stata elevata considerando tutti i golem che vivevano nella Foresta Grigia.


“Jaffa...”


Smith vide che ero interessato e prese dal deposito un minerale color viola chiaro.


“Jaffa è un minerale con basso contenuto d'ossigeno, il che lo rende facile da fondere e in più è notevolmente superiore al ferro. La sua debolezza sta nella durevolezza e nella forza, dunque risulta inadeguato per creare delle armi. Tuttavia, se mischiato all'acciaio, la durevolezza aumenta e il potere di penetrazione è portato al massimo. È molto comune per le truppe di cavalleria essere armate con lance con punte di jaffa.”


“Dev'essere costoso.”


“Due pezzi d'oro al chilogrammo. Persino un minerale di ferro di alto livello è solo una pietra da quattro soldi in confronto alla jaffa.”


“Costoso... Allora, come fai a produrre dozzine di frecce di jaffa?”


“No, non è costoso. Per realizzare una freccia è necessaria solo una piccola quantità di jaffa. Il costo di produzione di una singola freccia di Jaffa è di tre pezzi d'argento, ma il prezzo di vendita è fissato a sei pezzi d'argento. Il guadagno è doppio. Inoltre in questo villaggio la domanda di frecce di Jaffa è alta. Allora, vuoi imparare a produrle?”


Se fosse stato ieri, avrei annuito in quanto avrei potuto acquisire una veloce comprensione dell'oggetto tramite l'abilità di Valutazione. Ma non ero lo stesso. Dopo aver ricevuto un suggerimento per un oggetto appropriato, avevo bisogno di imparare a produrlo da me.


“Mostrami la freccia per un attimo.”


Smith mi porse la freccia e io usai l'abilità di Valutazione.


[Freccia di Jaffa]


Classificazione: Normale


Potere d'attacco: 20-26


Una freccia ottenuta mischiando una piccola quantità di Jaffa con acciaio. Grazie agli effetti derivanti dalla combinazione di Jaffa e acciaio, ha un potere di penetrazione estremamente elevato e può aggirare in parte la difesa del nemico.


Peso: 0.1


[Non esiste una funzione segreta.]


[Hai compreso i materiali che compongono la Freccia di Jaffa, il metodo di produzione e le intenzioni del suo creatore.]


[La tua comprensione della Freccia di Jaffa è ora all'89%. Sarai in grado di usare la Freccia di Jaffa con grande abilità.]


“...”


Sfortunatamente, non riuscii a raggiungere una comprensione del 100% dopo aver usato Valutazione. Perciò il metodo di produzione non fu aggiunto.


'Questa freccia...'


Smith mi guardò mentre fissavo la freccia e mi chiese di nuovo,


“Vuoi imparare a produrre la Freccia di Jaffa?”


'Se uso l'abilità di Smontaggio dell'oggetto, potrei riuscire a far aumentare la comprensione del restante 11%... Ma una singola freccia costa sei monete d'argento?'


Avrei dovuto pagare sei monete d'argento per smontarla. Non potevo permettermi un simile lusso.


'Non è poi così male imparare a produrla da me.'


Annuii il mio consenso. “Imparerò a produrla.”


Smith ne era felice. “Come pensavo. Per prima cosa, impariamo a fondere il minerale, che ne dici?”


Smith cominciò dalla struttura delle vecchie fornaci abitualmente utilizzate da tutti i fabbri di Satisfy, spiegando in dettaglio gli elementi necessari per il processo di fusione e i principi alla base del processo.


Ogni tanto spuntavano fuori termini chimici e termini dal gergo dei fabbri, ma non mi sentii confuso. Anche se Satisfy puntava al realismo, era pur sempre un gioco per cui l'asticella non era fissata troppo in alto, in modo da permettere a un maggior numero di persone di accedervi e goderne. La conoscenza da fabbro richiesta da Satisfy era semplice da acquisire, così come quella richiesta in altre classi.


E inoltre, arrivai preparato. Mi era stato impossibile connettermi dopo aver ricevuto una penalità per essere morto due volte in un solo giorno, per cui avevo usato il tempo libero per fare qualche ricerca sull'arte dei fabbri. La lezione di Smith non era molto diversa da ciò che avevo letto sul metodo di fusione. Perciò, fu più facile capire.


Realizzai l'importanza di preparazione e revisione. Era una fortuna che uno dei miei amici della scuola media mi avesse insegnato il metodo di ‘preparazione e revisione’.


'Ma quel tipo non fu mai in grado di sfuggire al secondo posto per tutta la durata delle superiori.'


Era un tipo patetico che rimase uno studente di second'ordine per tutta la scuola superiore, senza mai riuscire a superare un compagno che diceva di ‘studiare solo in classe’.


Quando furono pubblicati i risultati degli esami finali del secondo semestre, riuscii a comprendere i sentimenti del mio amico che, stando in cima al tetto, urlava ‘Perché doveva nascere un genio proprio nel mio stesso anno?’


C'erano tante persone di talento con cui io non sarei mai stato alla pari, per quanto a fondo ci avessi provato.


'Ma ora le cose sono diverse.'


Appartenevo a una classe leggendaria. Stavolta, sarei stato una persona straordinaria. Avrei ottenuto tutto il possibile.
                                


                                



