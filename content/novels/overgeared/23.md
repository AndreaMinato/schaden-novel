---
weight: 23
title: Volume 1 - Capitolo 23
pubDate: 2025-02-27T07:44:20.595Z
tags:
    - overgeared
---


“Ehi, vecchio! Non hai ancora deciso? Ce lo dai o no questo posto? Come farai a comprare alcool ogni giorno fino a che crepi altrimenti?”


Gli uomini appena entrati nell'officina avevano un aspetto rozzo e sembravano ben piazzati fisicamente. Mi ricordavano gli impiegati di Mother’s Heart is Happy. Assunsero un atteggiamento minaccioso mentre porgevano un foglio di carta al vecchio fabbro.


“Che cos'è?”


Era un contratto per vendere l'edificio e il terreno alla Mero Company. Me ne resi conto istintivamente.


'Se analizzo questa situazione in base ai miei successi e ai miei guai più recenti, è probabile che finirò invischiato in una qualche stupida missione se resto qui.'


Non potevo assolutamente lasciare che succedesse. La cosa più urgente al momento era guadagnare denaro realizzando oggetti.


'Non ho tempo da perdere in missioni inutili.'


Ammirai la mia stessa prontezza mentale e mi mossi per evitare la faccenda. Ma quando mai le cose vanno come desidero? Riuscii a muovermi solo di pochi passi prima di essere acciuffato dai delinquenti.


“Ehi, da dov'è uscito fuori questo pivello? Stavi forse cercando di intrufolarti negli affari nostri come un ratto?”


Cominciarono allora a interrogarmi in modo intimidatorio.


“Sei venuto a spiare i contenuti del contratto? Tu, sei una spia? Ti manda la Skaner Company?”


Perché mai mi ero immischiato nella faccenda di quel pezzo di carta? Tutto ciò era davvero inutile.


'Avrei dovuto restarmene nel retro ed evitare anche di guardarli in faccia'.


Alzai le spalle come per dire 'Io una spia? Di che parli? Non è affatto così, per cui non preoccupatevi di me. Voglio solo andarmene per la mia strada.'


Ma continuavano a fare i duri.


<em>Gulp.</em>


'Dannazione.'


La bocca mi si seccò e gocce di sudore cominciarono a spuntarmi dalla fronte. Mi ricordai dei giorni in cui ero un livello-basso in Satisfy.


Era dovuto ai miei spaventosi ricordi da sfigato o all'essere stato minacciato da bande di PNG adolescenti nei vicoli? O forse al fatto che somigliavano agli impiegati di Servizi Finanziari Mother’s Heart is Happy.


D'impulso indietreggiai dal gruppo; non era una cosa a cui potevo far fronte.


'Devo fare il bravo.'


I PNG violenti non avevano paura della legge. Era assolutamente possibile che venissi ferito gravemente o ucciso se mi fossi anche solo azzardato a toccare quei tizi. Naturalmente, avrei potuto denunciare i PNG alle guardie, ma i loro pugni erano al momento molto più vicini di quanto lo fosse la legge. Sarebbe stato possibile se fossi stato più forte o abbastanza veloce da fuggire dall'edificio. Tuttavia, non era questo il caso, dunque era meglio evitare di irritarli.


'A giudicare dal loro aspetto, non sono bulli da vicoletti. Non si limitano a fumare sigarette e a sfruttare i ragazzini.'


La Mero Company era la seconda compagnia d'affari più grande del Regno di Eternal. Non avrebbero certo dato lavoro a dei perdenti. Questi pezzi di merda erano tutti criminali.


'In base al loro equipaggiamento, sono almeno di livello 35.'


Criminali di livello 35! A quante persone devono aver fatto del male pur di avanzare di livello? Non riuscivo neanche a immaginare tutti peccati che queste persone dovevano aver commesso.


'Ce ne sono cinque... Per contro, io sono solo di livello 3. Anche se le mie statistiche sono superiori paragonate a quelle del mio livello, sono comunque ancora intorno al livello 20. E per di più sono da solo.'


A peggiorare il tutto, ero disarmato. Avrei solo perso se mi fossi messo a combattere contro di loro.


'Sì, meglio essere prudenti e lasciar perdere l'orgoglio.'


Dopo aver organizzato i miei pensieri, sorrisi più allegramente possibile e spiegai, “Non sono qui per spiarvi. Sono solo un cliente di passaggio. Non c'è bisogno di essere così sospettosi. Eheheh.”


Fare il remissivo con dei PNG... Non conoscevo più vergogna. La mano dell'uomo che mi stringeva la spalla si allentò un poco.


“Un cliente? In questa officina?”


“Sì.”


“Oh? Un cliente di questa officina...”


La stretta della mano dell'uomo sulla mia spalla si serrò di nuovo.


'Ahi, fa male.'


Mi accigliai per il dolore. Imprecazioni quasi mi sfuggirono di bocca, ma rimasi paziente. Invece di insultarlo, cercai di fare del mio meglio per mantenere il sorriso. Perché? Altrimenti, me le avrebbero date! C'è un vecchio detto che dice che non si può sputare quando c'è un sorriso sul volto dell'altra persona.


I malviventi mi osservavano con sospetto.


“La strada controllata dalla Mero Company ha un gran numero di negozi di armi, quindi perché mai venire in un'officina come questa? Non è strano?”


“Ci saranno pure molti negozi d'armi, ma questa è l'unica fucina. Non voglio comprare un'arma, ma trovare un fabbro per un lavoro relativo alla produzione. Perciò era inevitabile che venissi qui. Eheh, non avevo idea che quest'officina portasse guai, dato che sono nuovo a Winston.”


Avrei potuto debuttare come attore protagonista in quello stesso momento e sarei stato il candidato perfetto per il Premio Attore Emergente alla cerimonia di fine anno. Il mio tono e il mio contegno erano servili. Continuai a sorridere e il criminale diffidente mi lasciò andare.


“Per qualche motivo ho come voglia di colpirti, ma sei anche tu un fabbro? Uhm, in effetti. Sei così debole che non puoi essere una spia... Ok, fuori di qui. Non pensare neanche di tornare.”


Aveva voglia di colpirmi? Sembravo un poveretto debole? Queste canaglie pensavano di potersi prendere gioco di me solo per il mio aspetto? La rabbia nel mio cuore ribolliva. Tuttavia, fui paziente.


“Eheh, grazie per avermi creduto. Me ne vado adesso.”


Riuscii a mantenere il sorriso fino all'ultimo mentre uscivo in fretta dall'officina. Poi la voce rabbiosa del vecchio fabbro risuonò dietro di me, “Sì... non c'è niente da guadagnare dal trascinarsi dietro questo sporco lavoro per tanto tempo. È meglio evitare queste cose. Sono troppo stanco adesso.”


Non appena mi fermai per un istante, il vecchio batté i suoi occhi iniettati di sangue. Cercava di trattenere le lacrime.


“Datemi quel contratto. Lo firmerò, come volete.”


“Eh? D-Davvero?”


“Oh! Bella pensata, vecchio!”


“Ce ne hai messo di tempo, ma finalmente hai preso una saggia decisione.”


I criminali esultarono alle parole del vecchio. Era come una festa. Quello che sembrava il capo gli porse il contratto.


“Tutto quello che devi fare è firmare. Poi puoi rilassarti.”


“...”


Il vecchio fissò il contratto ed esitò per un momento prima di allungare le mani tremanti verso di esso. In quell'istante, lacrime cominciarono a scorrergli dagli occhi. “Ah! Questa è la fine dell'impresa della mia famiglia che dura da sette generazioni! Non avrò il coraggio di guardare in faccia i miei avi dopo che sarò morto!”


La vista di quell'uomo afflitto e depresso era insopportabile. Ma i malviventi lo derisero invece di confortarlo,


“Hai interrotto bruscamente l'attività, non è naturale che i clienti ti abbandonino? E poi vecchio, non avevi un figlio? Il tuo unico figlio è morto e così ti sei dato alla bottiglia, vero? Non hai un erede, quindi una volta morto, la tua stirpe si estinguerà naturalmente. Stavi difendendo un qualcosa che non ha più valore. I tuoi debiti non sono cresciuti a dismisura? Patetico, davvero patetico.”


“Tu! Non provare a nominare mio figlio con quella fogna!”


“Perché diamine urli così forte? Vuoi che ti rimettiamo in riga come l'ultima volta?”


Il tipo chiamato 'Johnson' fece per colpire il vecchio. Ero infuriato quando lo vidi.


'Non è forse un uomo anziano? Non solo ha parlato sgarbatamente a un anziano, ma minacciare di picchiarlo...'


In quel momento un ceffo di nome 'Um' disse “Senti, il contratto dovrebbe essere completato oggi.”


Poi quello chiamato 'Praga' saltò nella conversazione come un puledro scalpitante, “No, sono incazzato nero. Non abbiamo forse dovuto aspettare mesi perché quel vecchio accettasse mentre continuava a rifiutare? Pensa a quanto abbiamo sofferto noi per colpa sua!”


Il tizio chiamato 'Neil' continuò, “Ha ragione... Che cazzo, non siamo stati capaci neanche di gestire come si deve un vecchio. Alla data fissata abbiamo ricevuto una paga più bassa per questo.”


Infine il silenzioso leader, 'Veil', sorrise freddamente e disse, “È giusto, devi ricompensarci per i danni che ci sono stati arrecati.”


Veil schiaffeggiò l'uomo sulla guancia e disse, “Ehi vecchio, una volta ricevuti i soldi per la vendita di quest'officina, metà la userai per pagare i tuoi debiti e l'altra la darai a noi. Non è ovvio che tu ci risarcisca dei danni che ci hai causato?”


“Bastardi!” rispose rabbiosamente il vecchio Khan, a Veil.


“Ehi, non hai né una moglie né un figlio da sfamare, perché mai hai bisogno di così tanti soldi? Dovresti aiutare i poveri giovani come me.”


“...”


Dentro di me ribollivo di rabbia.


'Non che io rispetti molto i più anziani, ma...'


Quando usavo il trasporto pubblico come l'autobus o la metropolitana, non cedevo mai il posto ai più vecchi. Pagavo le stesse tasse, quindi avevo il diritto di godermi il posto! Non importava quanto opprimente fosse il loro sguardo, non crollavo mai.


'Ma...'


Non insulto né derido gli anziani, a differenza di questi delinquenti. Ero davvero arrabbiato.


'Dei poppanti che trattano vecchini e vecchiette in questo modo... è terribile.'


Quindi? Avrei dovuto aiutare il vecchio nonostante il mio basso livello?


NO- NO- Io non ho il senso della giustizia. Perché dovrei aiutare gli altri? Non riuscivo a pensare a nessun vantaggio. Quando ero piccolo ero disgustato dai supereroi, invece di ammirarli come facevano tutti.


'Perché si fanno del male pur di salvare gli altri? Sono matti?'


Non riuscivo a capire gli eroi che si sacrificavano per sconfiggere il cattivo di turno. Tutto il mio essere rabbrividiva a vedere i loro sacrifici incondizionati. Così, quando i bambini del vicinato giocavano ai supereroi, io facevo sempre il cattivo. Una volta diventato il cattivo, provavo piacere a tormentare i miei amici che giocavano nel ruolo di eroi. Avevo il buon senso di far finta di morire alla fine del gioco, così gli altri bambini non provavano alcun rancore.


'A pensarci bene, sono sempre stato così, fin dall'infanzia. Sì, fin dall'inizio, ho sempre chiuso gli occhi ogni volta che vedevo un'ingiustizia.'


Così diedi le spalle al vecchio che veniva umiliato e stava per perdere l'impresa che era appartenuta alla sua famiglia per sette generazioni. Certo, mi rimase qualche rimorso.


'La situazione è questa, quindi è impossibile realizzare oggetti in questa officina. Se volessi trasferirmi in un altro villaggio, dovrei di nuovo pagare per quella truffa di carrozza che costa un occhio della testa? Devo davvero spostarmi in un altro villaggio? No, non ce n'è bisogno. Mi limiterò a cacciare e a far alzare il mio livello finché il nuovo proprietario di questa officina non inizierà a lavorare.'


Aspetta...


'Non mi serve un'attrezzatura per cacciare? Dannazione! Ho lasciato la mia spada e la mia armatura al deposito! Per 50 monete d'argento!'


Il mio livello di stress non era da ridere. Mi doleva lo stomaco a pensare a tutto il denaro che mi stava sfuggendo via dalle mani. Perché la mia vita era così contorta? Oh... Mi sta venendo mal di stomaco. Dovrei andarmene di qui il più presto possibile.


Ma stranamente, i miei piedi non si mossero.


'Quel vecchio... È giusto quello che sto facendo?'


Ah! Porca! Miseria!


Forse era perché avevo assistito al lavoro sporco. Poco importava quanto sognassi una vita che fosse ben lontana dall'essere giusta, ero ancora fondamentalmente umano. Era troppo per la mia coscienza ignorare il vecchio circondato da quei criminali.


'No, perché mettere a rischio me stesso per qualcun altro? Sono stupido?'


Mi era perfettamente chiaro che avrei dovuto chiudere un occhio su questa faccenda. Quindi perché esitavo?


'Quand'è che sono diventato così ficcanaso? Questo non sono io. Ho sempre chiuso gli occhi davanti all'ingiustizia.'


Nel momento in cui mi preparavo a lasciare l'officina...


[Il tuo livello di rabbia è al massimo dopo aver assistito agli atti criminali di un gruppo di malviventi contro un fabbro.]


[La missione 'Ira del Fabbro' è stata creata.]
                                


                        



