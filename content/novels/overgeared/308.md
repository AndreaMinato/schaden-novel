---
weight: 308
title: Capitolo 308
pubDate: 2025-03-12T16:37:15.602Z
tags:
    - overgeared
---


“Grid...?”


L'uomo che aveva fatto urlare Tallos solo con un Missile Magico. L'ID “Grid” galleggiava sopra la sua testa. Il gruppo di Violet e i reporter erano estremamente confusi.


“Quello è Grid?”


La prima classe leggendaria, Grid! Quante persone al mondo ancora non lo conoscevano? Ad eccezione dei bambini al di sotto dei sei anni e degli anziani al di sopra degli 80, la maggior parte probabilmente aveva già sentito il suo nome.


Anche il gruppo di Violet conosceva Grid. Sapeva di come avesse avuto una vita difficile prima di ottenere una classe leggendaria, di come avesse assorbito la Gilda Tzedakah, e così via. Non c'era molto che i ranker e i reporter ancora non sapessero di Grid.


Ecco perché l'impatto fu ancora più grande.


'Come ha fatto Grid ad usare un incantesimo?'


Usava spesso Volo. Tuttavia, era già stato verificato che si trattava di una magia che usava solo quando indossava determinati stivali. E allora adesso? Non sapevano perché, ma Grid non indossava nessun oggetto. Indossava gli abiti di base che venivano forniti a tutti.


In altre parole, il Missile Magico che aveva usato poco prima non era un tipo di magia collegata ad un oggetto, ma un incantesimo che aveva usato direttamente.


'Come può un fabbro usare la magia...? Heok! N-Non dirmi che...?'  


'Forse...! Una seconda classe!'


Il misterioso Mongol era stato il primo a guadagnarsene una. Nel corso di un anno e mezzo, erano apparse più di 100 persone con una seconda classe. Non potevano escludere che Grid fosse uno di loro.


'Una classe leggendaria e adesso anche una seconda classe...?!'


'Questo è un titolo da prima pagina!'


Le telecamere dei giornalisti sovreccitati erano puntate esclusivamente su Grid. Avevano completamente perso interesse per il gruppo di Violet.


'Questo è...!'


Violet ci rimase male per molte ragioni. Aveva investito milioni di monete d'oro in quell'assalto, i giornalisti stavano filmando quel fallimento e adesso Grid interferiva? Era stancante e fastidioso. Minacciò i giornalisti di intraprendere un'azione legale, poi urlò a Grid:


“Grid! Non conosci l'etichetta di base? Intervenire in un assalto in corso senza permesso è un atto piuttosto discutibile!”


Violet era una donna, ma parlava come un uomo. Inoltre, il suo aspetto esteriore non era molto diverso da quello di un uomo. Aveva i capelli corti e indossava un'armatura pesante senza decorazioni. I complessi che aveva riguardo al suo fisico costituivano gran parte della ragione per cui esibiva un aspetto così neutrale.


“Etichetta?”


Grid scese lentamente dal soffitto collassato. Squadrò Violet con uno sguardo gelido e poi fece un sorrisetto.


“Vuoi imporre l'etichetta a qualcuno superiore a te?”


“C-Cosa...?”


Il volto di Violet arrossì. Parlare a quel modo con qualcuno che incontrava per la prima volta? E si credeva superiore? Quante cazzate!


“È la prima volta che vedo un'espressione così arrogante!”


Grid era una classe leggendaria, il duca di un regno e capo della Gilda Overgeared. Come rappresentante di tutte quelle cose, avrebbe dovuto essere più cauto con i suoi commenti e con il suo comportamento. Violet era estremamente delusa ed imbarazzata per quelle azioni arroganti.


Lo stesso era vero per Grid.


'Braham, bastardo...!'


In quel momento Braham teneva sotto controllo il corpo di Grid. Era stato lui a pronunciare quelle parole.


“Non ho detto io quelle cose!”, urlò Grid, ma le sue parole riecheggiarono solo nel cervello di Braham. Si sentiva sempre più frustrato mentre Braham si avvicinava a Violet. Un rossore colorò le guance della ragazza.


'C-carino?'


Inizialmente, l'aspetto di Grid era piuttosto ordinario. I suoi occhi freddi e il suo atteggiamento orgoglioso lo facevano apparire decente, ma di certo non poteva definirsi carino. Ma adesso era diverso. La pelle bianca in armonia con i capelli candidi, la mascella affilata e gli occhi di rubino. La sottile differenza metteva in evidenza i suoi lineamenti e portava l'aspetto di Grid ad un altro livello.


Persino il cuore di Violet cominciò a battere forte, nonostante mancasse di autostima come donna e si fosse costruita intorno un muro contro l'altro sesso. Anche i giornalisti si resero conto che l'aspetto di Grid era diverso dal solito.


'Cosa? Come ha fatto a diventare così affascinante solo tingendosi i capelli?'


'Questo è ovviamente...'


I giornalisti, confusi, ricordarono improvvisamente qualcosa.


'Chirurgia plastica!'


Erano convinti che Grid si fosse fatto una plastica, dato che in Corea del Sud era molto diffusa. Ma era un fraintendimento. Grid non aveva fatto ricorso alla chirurgia plastica. Non aveva particolari lamentele riguardo alla sua faccia, ed era abbastanza coraggioso da sopportare se mai avesse  subito una lesione grave.


Se non era chirurgia plastica, come faceva Grid ad apparire a quel modo? Erano le conseguenze dell'aver accettato l'anima di Braham. L'aspetto di Grid si era parzialmente integrato con l'aspetto di Braham. Così come le donne avevano il “potere” del make-up e le celebrità quello dell'illuminazione favorevole, Grid in quel momento aveva il potere di un'anima.


“Non sono io quello che si sta comportando da maleducato, sei tu. Dovresti essere grata che io ti abbia salvata, eppure osi parlarmi in questo modo.”


'Wow, che arrogante.'


Il gruppo di Violet e i reporter fecero schioccare la lingua davanti all'arroganza di Grid. Violet era piena di rabbia. Aveva voglia di disputare un duello di PK con Grid seduta stante. Ma il suo avversario era il capo di Overgeared. Non sapeva quanto avrebbe sofferto la sua gilda se l'avesse fatto.


Violet si rifiutò di rivolgersi di nuovo a Grid, ma a lui non importava. Anzi, Braham l'apprezzò.


“Sì, abbassa la cresta. È tuo dovere.”


'Sono fregato!'


Grid stava per mettersi a piangere. Aveva paura di guadagnarsi una gran massa di anti-fan per colpa di Braham.


'Verrò insultato in ogni articolo online su di me!'


Il numero di membri dei fan club sarebbe diminuito e ci sarebbe stata un'inondazione di attacchi personali. Nel peggiore dei casi, la gente avrebbe offeso i suoi genitori, come faceva di norma Huroi. Mentre Grid si angosciava, il suo corpo si mosse da sé.


Ignorò il gruppo di Violet e fronteggiò Tallos.


“Dove si nasconde l'anima di Amoract?”


Nel tempo che Grid aveva sprecato a parlare con Violet, Tallos si era curato le ferite. 


“Cos'è l'anima di Amoract? Perché lo chiedi a me?”


“Missile Magico.”


<i>Puok!</i>


“Keok!”


Tallos era sconvolto. Il Missile Magico usato da quell'uomo dai capelli bianchi gli era di nuovo penetrato nel petto.


'Come può essere?'


Tallos era un mago nero di quarto avanzamento e uno dei 10 grandi maghi del continente. Un intenso potere magico avvolgeva costantemente il suo corpo, perciò gli incantesimi più deboli non potevano passarvi attraverso.


Adesso un Missile Magico gli aveva forato il petto. Non sarebbe dovuto succedere.


“Non è possibile... Chi diavolo sei tu?”


Mentre formulava la domanda, cercò di richiudere la ferita, ma Grid lanciò ancora una volta un Missile Magico. Tallos fu colpito alla coscia e cadde in ginocchio.


'È pazzesco!'


Tallos stava per impazzire. Era stato eletto come rappresentante di Amoract, eppure soffriva per dei Missili Magici? Non poteva accettarlo. Grid sparò un altro Missile contro Tallos, che cominciò a rendersi conto della serietà della situazione.


“Kuaack!”


Tallos gridò quando fu colpito al cuore. Tossì una grossa quantità di sangue, mentre Grid gli chiedeva in modo disinvolto:


“Rispondi solo alla mia domanda. Dove si nasconde l'anima di Amoract?”


“Ack...!”


A differenza di quel che il mondo credeva, Tallos non era il Primo Servo di Yatan. Il vero Servo era Amoract, il grande demone del conflitto. Gli unici a conoscenza di quella verità erano i servi di Yatan.


Tallos cominciò ad interrogarsi.


'Qual è la sua identità? Come fa ad essere così forte e come fa a sapere di Amoract?'


Quando non rispose, Grid sparò un altro Missile Magico.


“Kuaaaaak!”


Tallos cadde, dopo essere stato colpito. Provava un dolore immenso, ma ancor più grande era la vergogna. Era uno dei 10 grandi maghi del continente! In apparenza, era il Primo Servo di Yatan! I cani della Chiesa di Dominion stavano assistendo mentre veniva umiliato da un Missile Magico! Era una disgrazia assoluta!


Tallos, furioso, cominciò ad attaccare.


“Non ti perdonerò...! Paura della Morte!”


<i>Kyaaak!</i>


Le illusioni di centinaia di spiriti maligni apparvero alle spalle di Tallos e si generò una potente onda d'urto. I membri della Chiesa di Yatan, il gruppo di Violet e i giornalisti da varie stazioni televisive nazionali, tutti avvertirono il panico e poi un tremendo dolore, sotto l'influenza di quella magia che non faceva distinzioni tra amico o nemico. Svennero e le loro vene si tinsero di nero. Ma Grid stava bene. Tallos era terribilmente confuso, ma non aveva commesso nessun errore e collegò l'incantesimo successivo.


“Collera Oscura!”


<i>Kwa kwang!</i>


Grid fu colpito dal potere della magia nera. Era un incantesimo che poteva penetrare persino la spessa pelle di un basilisco. Tallos sorrise con soddisfazione, ma era ancora all'erta. Le magie erano concatenate in continuazione e il terreno attorno a Grid era stato devastato, bruciato dalle fiamme evocate dall'inferno.


Usò tutto il suo potere. Grid avrebbe dovuto ridursi in cenere. Tuttavia, stava bene.


“Solo con Scudo...!”


La magia difensiva di livello più basso, Scudo. Assorbiva una certa quantità di danno. Quella magia estremamente semplice e basilare aveva reso inefficaci quattro dei suoi incantesimi oscuri più forti. Aveva avuto difficoltà? No, era semplice!


“Tutto questo ha senso?”


Vent'anni. Tallos aveva ricoperto il ruolo di rappresentante di Amoract per tutto quel tempo. Aveva sempre mantenuto la sua maestosità, ma adesso soffriva terribilmente.


“Mostro! Non sono alla tua altezza, quindi uccidimi in fretta!”


L'atteggiamento di Grid nei suoi confronti non cambiò affatto.


“Missile Magico.”


“Kuaaaaak! Merda! Merda! Uccidimi in un colpo solo con Meteora!”


“Missile Magico.”


“Kuheok! Bastardo crudele!”


Il Primo Servo di Yatan, ucciso da un Missile Magico! Se quella voce si fosse diffusa, aveva paura  che l'immagine della Chiesa di Yatan ne sarebbe stata severamente danneggiata. Tallos sperò che l'uomo dai capelli bianchi lo uccidesse con una magia di alto livello.


Tuttavia, l'uomo continuò ad usare Missile Magico, facendo impazzire Tallos. Non ci volle molto perché la salda forza mentale del più forte mago nero in circolazione soccombesse.


“P-Per favore... Per favore, smettila di usare Missile Magico...”


Tallos supplicava. Grid si fermò, proprio sul punto di usare ancora una volta lo stesso incantesimo.


“Dove si nasconde l'anima di Amoract?”


“L-La Caverna di Ludhadan...”


Missile Magico era più efficace di qualunque incantesimo psichico. Più l'orgoglio dell'avversario era forte, più si sentiva colpito. Fu abbastanza per far parlare Tallos, nonostante la sua profonda lealtà ad Amoract.


“Ok. Prenderò la tua insignificante vita in cambio di questa risposta.”


Tallos supplicò ancora. Non pregava per la sua vita. Voleva una cosa diversa.


“P-Per favore, uccidimi con una magia avanzata.”


Sarebbe stato troppo imbarazzante se l'avesse ucciso con Missile Magico. Tallos non voleva una situazione del genere. Grid annuì a Tallos, che chiedeva disperatamente una magia avanzata.


“Palla di fuoco.”


“Questo cane...!”


L'imprecazione di Tallos non durò a lungo. Fu inghiottito da fiamme roventi come l'inferno e ridotto in cenere.






[Hai sconfitto il rappresentante di Amoract, Tallos.]






[Hai ottenuto 2,620,090,770 punti esperienza.]






[Il tuo livello è salito.]






[Hai ottenuto una Runa Oscura.]






'Wow...'


Grid verificò dalla finestra di stato che Braham era ancora al livello 545. Ciò significava che era lui ad essere avanzato di livello, non Braham


'U-Un gran guadagno...'


I membri di Overgeared ne sarebbero stati scioccati. Grid era avanzato di livello e aveva ricevuto una runa non identificata solo per aver accettato l'anima di Braham! Si sentiva elettrizzato da quel bottino inaspettato, quando i giornalisti accorsero verso di lui.


“Hai ottenuto un mago come seconda classe?”


“Perché il tuo Missile Magico è così potente? Quello era un Missile Magico, giusto?”


“La difesa del tuo scudo era incredibile! Quanto è elevato il tuo potere magico?”


“Quella palla di fuoco sembrava fatta di fiamme infernali! Qual è il segreto di quella grandiosa abilità?”


I giornalisti lo guardarono con invidia. Il loro risentimento per il suo atteggiamento arrogante era già svanito.


Traduzione di Martina Procida


Editing di Libusemumei
                                


                                



