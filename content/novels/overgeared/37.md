---
weight: 37
title: Volume 1 - Capitolo 37
pubDate: 2025-02-27T07:44:20.600Z
tags:
    - overgeared
---


[Traditore dei Cavalieri Rossi]






Difficoltà: S


Piaro, un ex-compagno di Asmophel, commise un terribile tradimento. Asmophel fu ferito e giurò vendetta a Piaro.


Tuttavia, subito dopo si ammalò gravemente.


Alla fine, fu costretto ad abbandonare lui stesso la vendetta e ora ha chiesto a te di vendicarlo.


Condizioni di Completamento Missione: Sconfiggi Piaro, che si nasconde a Kesan Canyon.


Ricompensa Missione: Titolo ‘Agente della Vendetta’


* Agente della Vendetta: Sarà creata la statistica “Crudeltà”. Potere d'attacco +100. Sarà generata l'abilità “Istinto Omicida”.


Fallimento Missione: Livello -2. La fiducia di Asmophel diminuirà.






Euphemina, che era attualmente al livello 190, aveva completato una missione di livello S una sola volta in passato. Perciò, sapeva più di chiunque altro quanto una missione di quel genere potesse essere terribilmente difficile.


'Piaro... il cavaliere più forte dell'Impero Saharan.'


Asmophel aveva già spiegato quanto Piaro fosse potente. La sua maestria con la spada era giunta all'apice e quando usava la sua tecnica definitiva “Destinato a Morire”, la morte era inevitabile. Euphemina non riusciva a tenere a bada la tensione e deglutì nervosamente. Aveva passato 63 giorni a prepararsi per questa missione, ma aveva ancora paura.


“Ci credo. Posso farlo. Finestra delle abilità.”


Euphemina possedeva in pratica solo nove abilità. Era un albero delle abilità incredibilmente povero per un utente di livello 190. Tuttavia, la sua finestra ne mostrava ora un totale di 50. Per di più, erano tutte abilità di classi superiori.


Le aveva preparate per superare la missione. Aveva attraversato tutto il continente negli ultimi 62 giorni, alla ricerca di giocatori alti in classifica. Poi aveva copiato le loro abilità.


Solo per oggi!


“Iniziamo.”


Euphemina liberò la mente ed entrò nella caverna. Avrebbe affrontato Piaro, che era più potente di un boss, da sola. Orgoglio? No, era vera e propria sicurezza di sé.


Apparteneva alla prima classe epica di Satisfy. Una classe subdola, che permetteva di copiare le abilità degli altri, il Duplicatore. Era questa l'identità della prima classe epica apparsa in Satisfy.


“Qualcuno mandato da Asmophel?”


Una voce nell'oscurità echeggiò dal fondo della caverna. Poi apparve una finestra di notifica.






[L'eterno eremita Piaro è apparso.]






[Ti senti sopraffatta dall'intento omicida di Piaro e l'effetto paura è stato applicato.]






[La trappola piazzata da Piaro è stata attivata]






<em>Syu syu syu syu syuk!</em>


<em>Chachachachang!</em>


Dal terreno su cui era ferma Euphemina, emersero degli spuntoni affilati simili a denti di squalo e dai muri su entrambi i lati volarono frecce. Nello stesso momento, Piaro apparve dinanzi a lei. Euphemina si affrettò ad usare una delle abilità che aveva preparato.


“Tartan!”


Tartan era al momento la più forte abilità difensiva, nota soltanto a ‘Bump’, il primo cavaliere guardiano in classifica.


<em>Kuooooh!</em>


Un enorme gigante d'acciaio apparve dal nulla e abbracciò il corpo esile e delicato di Euphemina. Le frecce e le lance non la raggiunsero perché vennero bloccate dal corpo del gigante. Tuttavia il colpo improvviso di Piaro fu abbastanza potente da trafiggere il gigante. Un istante prima che la spada raggiungesse il cuore di Euphemina...


“Contro-Barriera!”


L'abilità di Miared, il più forte cavaliere d'assalto, venne riprodotta da Euphemina.


<em>Puok!</em>


“Cough!”


Non appena la spada di Piaro venne in contatto con Euphemina, Piaro tossì sangue e volò via all'indietro. Il danno che avrebbe dovuto ricevere Euphemina era stato riflesso su Piaro grazie a Contro-Barriera.


“Come osi!”


L'arguto Piaro si voltò mentre era ancora in aria, senza preoccuparsi della sua ferita. Tuttavia, Euphemina non perse tempo.


“Furia Vorticosa!”


<em>Kwa kwa kwa kwang!</em>


Prima che Piaro potesse toccare il suolo, una violenta tempesta lo investì. Non aveva alcun appiglio a cui aggrapparsi, e così non poté impedire che il suo corpo venisse spazzato via dalla tempesta. Ma Euphemina era ben consapevole che non sarebbe morto. Non si lasciò scappare questa occasione.


“Ondata di Caldo Rovente! Maestosità del Tiranno! Bastone di Luce! Lancia delle Tenebre! Preludio di Distruzione!”


Euphemina aveva dozzine di abilità di alto livello che aveva preparato per 63 giorni. I potenti attacchi di diversa natura devastarono la caverna, seppellendo Piaro nei detriti.


'Ce l'ho fatta? No. Ci sarebbe stato un avviso di completamento missione.'


La statistica Intelligenza di Euphemina era molto alta. Aveva persino preparato Pozioni di Mana Avanzate. Ma nonostante questo, adesso aveva una carenza di Mana per aver usato troppe abilità di alto livello una dopo l'altra.


'Devo aspettare il tempo di riutilizzo della pozione.'


Piaro era ancora vivo. Euphemina non sapeva quando un potente contrattacco sarebbe arrivato da sotto il mucchio di massi. Fino ad allora, avrebbe dovuto rimediare alla bassa quantità di Mana. Decise di usare la magia ‘del volo’ per mantenere più distanza possibile tra sé e Piaro.


Mentre si sollevava da terra, Piaro strisciò fuori dai resti della caverna. Era quasi del tutto illeso, nonostante il bombardamento di attacchi che avrebbe potuto uccidere un’armata di centinaia.


“Donna... Riconosco la tua forza e farò del mio meglio.”


<em>Taack!</em>


Piaro saltò.


<em>Peeng! Peeng!</em>


Piaro saltava in aria a scatti successivi, come se stesse arrampicandosi su una scalinata invisibile. Riuscì immediatamente a ridurre la distanza da Euphemina.


“Ti farò fare una fine inevitabile!”


Una luce rossa si sprigionò dalla spada di Piaro. Era l'avvertimento per l'abilità di cui aveva parlato Asmophel, Destinato a Morire. Una volta che l'abilità fosse stata attivata, per Euphemina non ci sarebbe stato più scampo. Significava che quei 63 giorni di sforzi erano stati uno spreco.


<em>Pahat!</em>


La distanza tra Piaro ed Euphemina era così ridotta che potevano sentire l'uno il respiro dell'altro. Il tempo di riutilizzo per le pozioni di Euphemina era quasi finito. Bevve una pozione di Mana e usò gli incantesimi che aveva preparato apposta per bloccare Destinato a Morire.


“Proiezione dell'Incubo!”


“...!”


La spada diretta contro Euphemina di fermò. La ragazza fissò Piaro e deglutì.


<em>Kwarurung!</em>


La spada rossa, che avrebbe dovuto tranciare Euphemina di netto, tagliò invece l'aria, dozzine di volte. Era la dimostrazione che Piaro era finito in un'allucinazione. Adesso stava combattendo contro i più spaventosi incubi al mondo.


“Sei venuto da me, Asmophelllll!”


La spada infuocata continuò a menare fendenti senza fermarsi. A causa sua, il cielo era diventato rosso come al tramonto. Euphemina tentò di usare di nuovo un bombardamento di abilità mentre Piaro era preso dall’inquietudine.


Ma c'era una differenza ora.






[Hai raggiunto i tuoi limiti mentali e fisici dopo aver usato una quantità eccessiva di forza in poco tempo.]






[Per un po' le tue abilità non possono essere usate.]






[Tutte le statistiche sono diminuite del 50%.]






“C-Cosa?! No! Stavo per completare la missione!”


Sembrava che avesse usato troppe abilità di alto livello in poco tempo, causando il proprio esaurimento fisico e mentale. Era la prima volta che le succedeva e non era preparata ad affrontare una tale situazione, perché non aveva previsto che potesse accaderle.


Mentre lei rimaneva lì, confusa, Piaro stava lentamente liberandosi dal suo stato allucinatorio.


'Questo non può continuare!'


Le capacità fisiche di un Duplicatore erano minime. Una volta bloccate le sue abilità, non c'era modo per lei di combattere contro Piaro. Rimaneva un'unica scelta. Abbandonare la missione.


“Ugh...!”


I suoi 63 giorni di sforzi finirono nel nulla. La missione era già fallita e la situazione sarebbe stata persino peggiore se fosse morta lì. Euphemina ricacciò indietro le lacrime e lasciò quel luogo. Poco dopo, Piaro si svegliò dall'allucinazione e si accorse che Euphemina era sparita.


“Perfida donna... Ti farò senza dubbio pagare la vergogna che mi hai arrecato oggi.”






[Missione fallita!]






[Il tuo livello è sceso di 2.]






[Adesso sei al livello 188.]






[La fiducia di Asmophel in te è diminuita.]






Euphemina si sentì frustrata per le finestre di notifica che apparvero dopo che era a malapena riuscita a sfuggire a Piaro. Aveva cercato di fare del suo meglio per oltre due mesi, ma tutti i suoi sforzi avevano restituito un risultato terribile; la sua delusione era innegabilmente insopportabile.


“Era l'occasione di conquistare un nuovo titolo dopo tanto tempo...”


Più titoli si possedevano, meglio era. Per il fatto che gli effetti si sovrapponevano. Ma ottenere dei titoli non era facile. La maggior parte la si otteneva tramite missioni, ma missioni che davano titoli erano rare. Nonostante si trovasse alta in classifica, Euphemina aveva solo due titoli.


“Oh.”


Non riusciva a soffocare la sua delusione. Mentre era lì, piena di rabbia, un messaggero della Mero Company la raggiunse.


“Accetterebbe un lavoro? Signorina Erina.”


A causa della natura di Duplicatore, Euphemina aveva molte identità. Tra queste, Erina era il nome che aveva usato quando aveva copiato un fabbro PNG di livello avanzato e creato un oggetto di classificazione epica.


'Visto che mi si è rivolto con quel nome, si tratta forse di una missione da fabbro?'


L'ipotesi di Euphemina era giusta.






[La missione ‘Sfida di Produzione di Oggetti con la Compagnia Mero!’ è stata creata.]






[Sfida di Produzione di Oggetti!]






Difficoltà: Sconosciuta


Il mondo non conosce la tua vera identità.


La Mero Company si è rivolta a te dopo aver saputo delle tue ottime abilità da fabbro.


Vogliono che partecipi in una gara di produzione di oggetti che si terrà a Winston.


Il tuo avversario è il successore del rispettabile fabbro Khan, che un tempo era famoso nel Nord. Il successore è una variabile non misurabile.


Condizioni di Completamento Missione: Vinci la sfida di produzione di oggetti.


Ricompensa Missione: 1.500 monete d'oro. Titolo 'Avversario'.


* Avversario: Sarà creata la statistica Spirito Combattivo. Sarà creata la statistica Fortuna. Sarà generata l'abilità ‘Lancio dei Dadi’.


Fallimento Missione: Il tuo rapporto con la Mero Company sarà rovinato.






[Vuoi accettare la missione?]






'Una missione che concede un titolo!'


Si era sentita frustrata per aver perso l'occasione di guadagnarsi un nuovo titolo, ed ecco che subito dopo riceveva una missione con un titolo in palio. E per di più era un titolo che creava la statistica della Fortuna.


'La Fortuna, voglio averla.'


Era una statistica molto famosa. Più alta era la Fortuna, maggiore era la probabilità di ricevere effetti vantaggiosi da Satisfy. Si iniziava col trovare soldi per la strada, fino a scovare missioni nascoste e tesori.


Come suggeriva il nome, donava fortuna all'utente che la possedeva e per questo in tanti la volevano. E naturalmente, tra questi c'era Euphemina.


'Mi chiedo anche cosa sia Lancio dei Dadi. Non ha un suono interessante?'


Il più grande svantaggio dell'essere un Duplicatore era che molti meno tipi di abilità erano disponibili. Per cui, Euphemina aveva sempre un gran desiderio di possedere nuove abilità.


'La ricompensa comprende anche 1.500 monete d'oro... Dovrei accettare?'


Le ricompense erano eccellenti. Per Euphemina, si trattava di un'incredibile tentazione. Aveva appena fallito una missione, quindi sentiva il bisogno di riguadagnarsi qualcosa con questa nuova occasione. Ma non doveva avere fretta di accettare.


'La difficoltà è sconosciuta...'


Euphemina azzardò un'ipotesi.


'Il successore di Khan dev'essere un fabbro il cui livello non è noto al pubblico. È per questo che la difficoltà non è stata determinata?'


Era plausibile.


'Bene, non devo preoccuparmi troppo. Dopotutto, la difficoltà di una gara di produzione è davvero così importante?'


Non c'era nessuna abilità da fabbro che Euphemina non potesse copiare. Se avesse partecipato, avrebbe potuto copiare le abilità dell'avversario e gareggiare al suo stesso livello. In altre parole, si trattava di una gara in cui si sarebbe confrontata con la fortuna.


Quando in una competizione i due concorrenti erano allo stesso livello di abilità, la persona più fortunata avrebbe creato l'oggetto con classificazione più alta, da cui sarebbe seguita la vittoria.


'Se sono fortunata, posso completare facilmente la missione. Dall'altro lato, se sono sfortunata potrei fallire.'


Era una missione in cui non c'era certezza di successo. Il rischio era grande. Tuttavia, bramava quelle ricompense. Euphemina decise di accettare la missione.


“La gara, ti prego lascia fare a me.”


La sfida tra Grid e Euphemina era stata fissata. Se il mondo avesse conosciuto le identità di Grid e di Euphemina, la loro gara sarebbe stata l'evento più popolare al mondo. Uno scontro tra una classe epica e una classe leggendaria; l'attenzione sarebbe stata enorme.


Sfortunatamente, il mondo non conosceva ancora l'identità dei due concorrenti. Una battaglia così significativa avrebbe avuto luogo in segreto.
                                


                                



