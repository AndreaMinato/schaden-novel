---
weight: 38
title: Volume 1 - Capitolo 38
pubDate: 2025-02-27T07:44:20.600Z
tags:
    - overgeared
---


Piazza Centrale di Winston!


Di norma era molto affollata, ma oggi vi si erano radunate molte più persone del solito. La sfida di produzione di oggetti tra i due fabbri si sarebbe svolta qui.


“Spero che Grid vinca e protegga la fucina di Khan. È l'ultimo motivo di orgoglio che ci sia rimasto.”


“Hai ragione. Se la fucina cade nelle mani della Mero Company, noi non avremo più posto a Winston.”


“Grid, sii forte! Non puoi assolutamente perdere.”


I cuori degli abitanti di Winston erano uniti insieme. Pregavano che Grid vincesse la gara. Al contrario, gli atteggiamenti degli utenti erano del tutto diversi. Il risultato della gara non aveva niente a che fare con loro.


“Una sfida di produzione? Non mi sembra che ci sia nient'altro di interessante, quindi perché non guardiamo per un po'?


“Non ho altro da fare. Se non è divertente, possiamo andarcene. Qualcuno dovrà vincere. Il vincitore sarà da questa parte.”


Di conseguenza, la maggior parte degli utenti pensava alla gara solo col minimo interesse.


“Ehi, non è divertente se ci pensi? Dei fabbri che creano oggetti, perché così tante persone vogliono assistere?”


“Esatto, è una noia mortale guardare un fabbro che produce oggetti, non è interessante. L'oggetto creato al massimo potrebbe essere epico, quindi non sono neanche così interessato al risultato.”


“Un oggetto epico? Sarà tanto persino se riusciranno a fare un oggetto raro. Ho sentito dire che non parteciperà nessun fabbro famoso.”


“Cosa? Allora qual è il punto? Perché dovremmo preoccuparci di chi vince? Ehi, questo è uno spreco di tempo, andiamo a cacciare. Dopotutto, chi se ne importa di chi possiede la fucina?”


Gli utenti risero della gara come qualcosa di irrilevante e andarono via.


Dopo un po'.


Una volta rivelati i partecipanti alla gara, gli uomini sembrarono non volersene più andare.


“Ora! Lasciate che vi presenti i protagonisti di questa gara. Per la Mero Company, Erina! E il successore di Khan, Grid!”


“Ohhh!”


Gli uomini spalancarono gli occhi quando videro la ragazza bionda salire sul palco e cominciarono ad esultare.


“Wow. Davvero carina!”


“È amore a prima vista?”


“Il mio tipo ideale...”


La ragazza bionda indossava un cappello. Tuttavia, vantava una bellezza che non poteva essere nascosta, persino col viso in parte coperto. La sua bocca era particolarmente attraente. Gli utenti, che in origine pareva non fossero interessati alla gara, divennero subito suoi ferventi sostenitori non appena la videro.


“Erina, tiferò per te.”


“Erina, ti prego vinci...”


“Erina! Erina! Erina!”


Il fan club maschile si formò in un istante. Erina, o Euphemina, fece spallucce mentre osservava le loro acclamazioni chiassose e agitò la mano con grazia.


“Grazie per il supporto.”


“Ohhhh!”


Sorrise lievemente, assumendo quasi l'aspetto di una dea per gli uomini. Il tutto ricordava la reazione dei soldati alla visita dei loro idoli femminili.


Grid trattenne un profondo sospiro a quella vista.


'Adesso tocca a me?'


I maschi tifavano per la concorrente donna. Quindi sarebbe stato naturale che le donne sostenessero e esultassero per il concorrente uomo. Grid sorrise e imitò le azioni di Euphemina, agitando la mano verso le donne nel pubblico.


Si aspettava le loro esultanze. Ma la loro reazione fu molto diversa dalle sue aspettative.


“Che fa quello? Uh, mi sento a disagio”


“Quel pane che ho mangiato poco fa sembra che stia tornando su...”


“È davvero brutto...”


Le reazioni delle donne erano uno strazio!


'Questa sporca società a cui importa solo dell'aspetto esteriore! Fareste il tifo per me se fossi bello.'


Nessuna delle donne lo sosteneva, ma gli abitanti di Winston gridavano verso il povero Grid.


“Grid! Hai noi. Noi tifiamo per te. Noi crediamo in te! Devi vincere.”


“Successore di Khan, fa' vedere cosa sai fare.”


“La vittoria è di Grid! La vittoria è di Grid! La vittoria è di Grid!”


Grid tremò.


'Se sostenete me, perché avete gli occhi fissi su di lei...?'


Anche i PNG uomini erano degli animali. Tra i residenti di Winston, gli uomini dimenticarono che la ragazza bionda fosse un nemico e non riuscirono a toglierle gli occhi di dosso. Persino Khan!


'Che bastardi, adesso mi rendo conto davvero di che gente siete.'


Una bionda così seducente che riusciva ad attrarre persino i PNG anziani. Grid si indispettì contro di lei, in quanto lo faceva apparire come uno scorfano anche semplicemente standogli accanto.


“Tu. Vincerò sicuramente. E poi mi godrò quel visetto carino distorto dalla rabbia!”


Euphemina era sconvolta dalla dichiarazione di Grid. Era un uomo che incontrava da nemico, ma come poteva ignorare la sua bellezza?


'A meno che il tipo non sia gay o cieco, non dovrebbe essere naturale per tutti gli uomini ammirare la mia bellezza?'


Euphemina aveva una natura orgogliosa.


'Eccoti un vero assaggio del mio fascino.'


Sollevò l'orlo del cappello che usava per nascondere la sua identità. Il suo bellissimo volto venne rivelato chiaramente. Grid fu costretto ad ammirarlo.


'Vedendola così, è davvero carina. Non è forse paragonabile a quella perfida strega, Yura?'


Se Yura era una donna elegante e matura, Euphemina era invece una ragazza giovane e fresca. La loro presenza era piuttosto diversa, ma risultavano simili in quanto entrambe possedevano una bellezza superiore.


'È umana o è una bambola?'


Grid assunse un'espressione ebete e non riuscì a toglierle gli occhi di dosso.


Euphemina lo vide e pensò, 'Sì, così. Una volta visto il mio viso, sarà un colpo di fulmine. Adesso mi seguirai come un cagnolino, come tutti gli altri.'


Non c'era uomo al mondo che potesse opporsi alla sua bellezza! Euphemina era molto fiera del suo aspetto. Continuò a parlare a Grid per assicurarsi perfettamente la vittoria.


“Grid? Non c'è motivo di essere ostile nei miei confronti. Non ci siamo già incontrati? Forse ci rivedremo ancora. In futuro potremmo instaurare un bel rapporto, che ne dici? Perciò non essere turbato e cerchiamo di andare d'accordo.”


Aveva occhi a mezzaluna e una voce scaltramente seducente. Non c'era uomo che avrebbe potuto resisterle quando si comportava a quel modo.


Ma Grid sbuffò. “Cosa? Instaurare un rapporto? Non dire cose così orribili, mocciosa.”


Euphemina arrossì.


“O-Orribili? Perché mai non vorresti avere un rapporto con me? E poi, mocciosa?”


“Già! Non voglio avere a che fare con una volpe come te! Mocciosa! Hai almeno finito la scuola? Non ho alcun interesse per una bambina come te. Non sono mica un pedofilo! Merda. Pensi che sia un viscido bastardo? Forse stai cercando di farmi perdere la concentrazione per la gara, ma non ci cascherò.”


Grid era risoluto. Lui aveva un tipo ideale. Avrebbe dovuto essere alta almeno 168 centimetri e avere una coppa D di seno! Euphemina certamente era carina ma era ben lontana dal tipo ideale di Grid. Era alta all'incirca 160 centimetri. Il suo seno era solo una coppa B.


Per quanto bello fosse il suo viso, per Grid non c'era ragione di perdere la testa per lei.


'Mocciosa? Volpe? Ma chi è questo tipo?'


Euphemina continuava a fissare perplessa mentre ascoltava Grid che la derideva, finché d'improvviso si scosse. Un senso di vergogna che non aveva mai provato prima la fece infuriare.


'Più di ogni altra cosa, ho 20 anni!'


Era vero. Euphemina non era una ragazzina. Sembrava più giovane della sua età, ma era già un'adulta. Chiamarla mocciosa significava toccare un punto dolente, dato che si faceva spesso problemi per la sua altezza.


'Ti rovinerò davanti a tutte queste persone!'


Mentre era ancora carica di rabbia, Euphemina si decise. Sorrise freddamente. Poi lanciò un'occhiata a Grid e chiese:


“Visto che il mio fascino non ti fa effetto, sei gay? Ok. Ti farò maledire Madre Natura per averti fatto gay. Vediamo chi riuscirà a creare il miglior oggetto. Ma sarò io a vincere.”


“C-Cosa? Io gay? Ma che diavolo vai dicendo? Che ragazzina sfigata! Non sono gay!” Grid urlò con rabbia.


Alla parola “sfigata” Euphemina sentì un'altra scossa che la percorreva. Non aveva mai pensato che sarebbe arrivato il giorno in cui avrebbe dovuto ascoltare una cosa del genere da un uomo.


“S-Sfigata? Io? Un rifiuto umano come te non sarà mai al mio livello!”


Grid l'aveva insultata per primo. Dal punto di vista di Euphemina, quel tipo sembrava un folle. Euphemina non riusciva a sopportare la vergogna e urlò, quasi in lacrime, “Voglio dirti addio il più presto possibile! Fate iniziare la sfida, ora!”


“Ok, iniziamo. Non mi importa di questo tifo a senso unico. Oggi ti farò fallire!”


Il presentatore non aveva ancora annunciato l'inizio della gara ma Grid aveva già posto il minerale di ferro nella fornace accesa. Euphemina aveva già provato a creare oggetti in passato, quindi cominciò anche lei a fondere il metallo.


<em>Hwaruruk!</em>


L'impeto dei due concorrenti rabbiosi cresceva. La temperatura della fornace si alzò rapidamente.


Il presentatore gridò.


“I concorrenti hanno iniziato la gara. Io terrò la folla aggiornata! Questa volta la sfida è realizzare un pugnale. Chi produrrà il pugnale di migliore qualità entro il limite di tempo sarà il vincitore!”


I pugnali erano oggetti che potevano essere realizzati abbastanza in fretta. Era un piacere spendere parecchio tempo per creare un vero capolavoro, ma un fabbro abile avrebbe potuto completare un buon pugnale in due ore. Il limite di tempo della gara era di tre ore.


“Erina, combatti!”


Il numero di utenti continuò a crescere man mano che si spargeva voce del trambusto, così che i fan di Euphemina si moltiplicarono velocemente come cellule cancerose. Il tifo degli abitanti di Winston fu completamente seppellito dalle loro grida, e così sembrava che Grid combattesse da solo dietro le linee nemiche.
                                


                                



