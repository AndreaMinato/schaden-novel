---
weight: 482
title: Capitolo 482
pubDate: 2025-03-17T08:49:02.553Z
tags:
    - overgeared
---


“Non lo voglio.”


Faker verificò le informazioni dei Pantaloni di Kruger che Grid gli aveva dato e rifiutò. Grid era perplesso perché si aspettava una reazione completamente diversa.


“Perché? Perché non li vuoi? Pensavo che ti saresti messo a saltare dalla gioia.” 


“È troppo per me.”


I Pantaloni di Kruger potevano considerarsi di un livello più alto rispetto agli attuali oggetti di Grid. Avevano delle opzioni preziosissime e un’elevata difesa, e queste cose ne facevano un oggetto troppo perfetto da accettare. Perciò, erano un peso.


“Grid, tu tendi a darci troppo.”


“…Eh?”


Da quando? Faker gli spiegò con calma, visto che Grid cercava di respingere quell’affermazione.


“Quanti tra i due miliardi di utenti possono indossare oggetti realizzati da un fabbro leggendario? Soo quelli della Gilda Overgeared. Ti siamo sempre grati ed è per questo che voglio restituirti il favore. Non posso continuare a pretendere cose da te.”


Grid era sconcertato. “Che stai dicendo? Quando mai ho realizzato oggetti gratuiti per voi? Tu sei un cliente che compra oggetti da me ad un prezzo ragionevole. Non vi sto facendo alcun favore.”


I membri di Overgeared fornivano i materiali necessari e i metodi di produzione per permettere a Grid di realizzare gli oggetti. Grid imparava a fare quegli oggetti gratuitamente e riusciva anche a guadagnare vendendoli ai suoi colleghi. Chiunque poteva vedere che Grid ne traeva vantaggio. Ecco perché Grid si sentiva sempre riconoscente.


“Grazie alle vostre commissioni regolari, ho potuto produrre più oggetti e far crescere le mie abilità. Ci guadagno persino. Anche questa volta. Ti sto vendendo questo oggetto, non te lo sto regalando. Non ti sembra un prezzo ragionevole?”


“…Tu non conosci il tuo valore.”


C’erano molte persone ricche al mondo. Gli oggetti realizzati da Grid erano più costosi di quanto i membri di Overgeared potessero permettersi, ma i ricchi sarebbero stati disposti ad acquistarli. Eppure, non riuscivano mai a cogliere l’occasione. Grid era così occupato che aveva a malapena abbastanza tempo per produrre oggetti per i membri di Overgeared. In altre parole, Grid stava riversando tutti i suoi costi opportunità nei membri di Overgeared.


Faker e gli altri si sentivano sempre in difetto per questo.


“In effetti, potresti guadagnare molti più soldi. Ma sei legato alla gilda…”


“Stronzate.” Grid si accigliò e lo interruppe. “Legato alla gilda? È una sciocchezza. Ho creato io Overgeared. Sono grato che voi abbiate accettato il mio invito.”


“E non ne stiamo ricavando forse maggiori benefici? Perciò non comprerò i pantaloni. Dovresti usarli tu.”


Almeno non cedere un oggetto di così alto valore.


Grid scrollò le spalle. “Capisco cosa intendi, ma le opzioni della calzamaglia non avrebbero effetto su di me.”


Un aumento di agilità, un aumento nell’abilità di salto e un incremento del potere delle abilità relative alla parte inferiore del corpo. In teoria, tali opzioni avevano effetto perché la calzamaglia era leggera e comoda. Indossarla insieme ad un’armatura pesante avrebbe fatto scomparire gli effetti. Era un fenomeno che si verificava perché Satisfy perseguiva il più possibile il realismo. Era uno degli importanti sistemi che incrementava l’immersione nel gioco, ma era stancante per molte ragioni.


“Comunque, non viene applicata la difesa?”


“No, maledizione. È troppo stretta. Bloccarmi la circolazione solo per un po’ di difesa in più? Innanzitutto, posso semplicemente realizzare qualcosa di stratificato che incrementi solo la difesa.”


Infatti, l’effetto di difesa stratificata di Triplo Stato era altrettanto buono.


“…”


“Non essere testardo. E non dimenticare. Tutti i favori che vi sto facendo sono per Overgeared. Ciò che puoi fare per me in cambio è diventare più forte. Non restituirmi qualcosa di inutile.”


“…Sì.”


Faker si aprì in un raro sorriso. Sembrava ci fosse un’aura attorno al suo viso, che dava risalto a tutti i tratti migliori di una persona dall’identità mista, orientale e occidentale allo stesso tempo. 


‘È davvero attraente.’


Perché tutti i membri di Overgeared erano così affascinanti? Onestamente, Grid era troppo trasandato in confronto a loro. E se fossero emigrati in Corea del Sud e fossero usciti insieme ogni giorno? Era contento di averli come amici. Ma talvolta si sentiva anche depresso.


‘Dovrei reclutare nuovi membri che siano più brutti di me… Sì, dovrebbero essere come lo Zio Vantner, no?’


Grid non aveva idea di quanto anche il suo aspetto fosse considerato attraente. Cominciava a sentirsi davvero stressato, quando Faker parlò esitante.


“Allora… Posso pagare a rate?”


“…”


Il prezzo dei Pantaloni di Kruger si aggirava intorno ai 6 miliardi di monete d’oro, che era un prezzo tremendamente gravoso da pagare in una sola volta. Grid infine annuì. “Capisco. Ma solo perché tu lo sappia, non li sto vendendo ad un prezzo elevato. Non ci sono condizioni d’uso, perciò potrei riuscire a venderli a persone molto più ricche.”


“…Ne sono consapevole.”


In effetti, non erano a buon mercato. Faker fu grato, ancora una volta, che Grid non chiedesse alcun interesse sui pagamenti a rate.


‘Diventerò più forte per ripagare il favore.’


Non importava chi fosse l’avversario. Sì, non avrebbe permesso neanche a Kraugel di minacciare Grid e la Gilda Overgeared. Avrebbe osato andare contro Kraugel? Qualcuno ne avrebbe riso e avrebbe visto l’atteggiamento di Faker come arroganza. Ma Grid e i membri di Overgeared conoscevano il suo vero valore.


Nell’oscurità, il suo potere era pari o persino superiore a quello di Grid. Se Euphemina rappresentava la gemma segreta di Overgeared, Faker era il pilastro invisibile che sorreggeva la gilda. Per poter rimanere fedele al suo ruolo, Faker era obbligato ad essere più forte di chiunque altro.


***


[Libro degli Incantesimi di Mumud]


Classificazione: ??


Il vecchio libro di incantesimi che racchiude la magia del geniale mago Mumud.


Effetti d’uso: ??


Condizioni d’uso: ??


Peso: 10






“…Mmm.”


La stanza di Euphemina, di fronte a quella di Grid. Dopo essersi tolta un peso dal cuore con i suoi compagni, l’espressione di Euphemina era diventata molto seria. Non riusciva ad indovinare il valore del Libro di Incantesimi di Mumud che aveva ricevuto come ricompensa della missione.


‘La classificazione è sconosciuta.’


Tipicamente, la classificazione di un libro di incantesimi rispecchiava quella della magia che vi era contenuta. Per esempio, un libro che contenesse l’incantesimo di classe-A Tempesta di Fuoco sarebbe stato classificato come A. In altre parole, i libri di incantesimi erano suddivisi in classi dalla D alla S. E allora, che cosa indicava una classificazione sconosciuta?


‘Forse non contiene un incantesimo singolo?’


Forse, c’erano vari incantesimi con classificazioni diverse, e questo rendeva la classificazione del libro sconosciuta?


‘Ad ogni modo, questo è un libro di incantesimi che insegna ad usare la magia.’


Allora c’era un problema. Euphemina non era una maga. Poteva copiare gli incantesimi, ma non aveva alcun talento per impararli.


‘Il libro potrebbe esplodere…’


In effetti, Euphemina voleva venderlo a Zednos o Laella. Aveva giudicato che sarebbe stato meglio per varie ragioni. Ma Grid aveva bloccato quell’idea. Era un libro di incantesimi che non poteva essere giudicato usando Valutazione del Fabbro Leggendario. Grid aveva ipotizzato che quel libro avesse più valore di un libro per il cambio di una classe leggendaria.


“Lo ha detto Braham. Mumud era ancora più geniale di lui, e questo gli faceva paura e lo rendeva diffidente nei suoi confronti. In altre parole, Mumud aveva un talento che andava ben oltre quello di un mago leggendario. E se vendessi il libro a qualcuno che finirebbe per scoprirne il vero valore? Te ne pentiresti amaramente. Non giocare con troppa cautela e provalo. Potrai anche aver paura che il libro scompaia senza alcun effetto, ma lo rimpiangeresti meno che dandolo ad altri.”


‘Grid ha ragione.’


Infatti, Euphemina era una delle poche persone in Overgeared che non conosceva la natura di Grid. Lo considerava una figura importante persino quando si comportava da stupido. Per Euphemina, Grid era oggetto di invidia, specialmente al suo attuale livello. Ecco perché si scolpì nella mente il suo consiglio.


“Sì, devo impararlo.”


Non si attardò, una volta presa la decisione. Euphemina aprì immediatamente il Libro di Incantesimi di Mumud.


[Hai letto il Libro di Incantesimi di Mumud.]


[La conoscenza magica di Mumud sta confluendo nel tuo cervello.]


[La tua Intelligenza è inferiore a 5000. Non sei in grado di accedere alla nuova conoscenza. Hai fallito nell’acquisire la nuova conoscenza…]


Spuntarono delle finestre di notifica che la fecero disperare. Euphemina divenne ansiosa.


[Sei sotto l’effetto del titolo ‘Difensore di Siren’. La conoscenza di Mumud ti predilige. La conoscenza è stata riorganizzata per essere più facile da comprendere.]


[Hai completato l’acquisizione di una nuova conoscenza.]


[L’Albero Magico di Mumud si è aperto.]


[La tua costituzione non è adatta ad acquisire la magia di tipo fuoco di Mumud.]


[La tua costituzione non è adatta ad acquisire la magia di tipo legno di Mumud.]


[La tua costituzione non è adatta ad acquisire la magia di tipo terra di Mumud.]


[Hai imparato la magia di tipo acqua di Mumud.]


[Hai imparato la magia di tipo generale di Mumud.]






[Magia di Tipo Acqua di Mumud]


Classificazione: Leggendaria (Crescita)


Fase 1: Puoi trasformare il potere magico in acqua e ghiaccio, che potrai usare per i tuoi scopi. Il tempo di formulazione e il tempo di ricarica cambieranno a seconda della forma della magia. Sarà necessaria una ricerca affinché la magia possa essere usata in modo più efficace.






[Magia di Tipo Generale di Mumud]


Classificazione: Leggendaria (Crescita)


Fase 1: L’effetto ‘Ignora il 30% della difesa magica’ verrà applicato al tuo potere magico. 






[È stata creata la missione nascosta ‘Liberazione dell’Anima di Mumud’.]


[Liberazione dell’Anima di Mumud]


★ Missione Nascosta ★


Durante la sua vita.


Come discepolo del grande mago leggendario Braham, Mumud eccelleva. Ma i geni non vivono a lungo. Il suo cuore era sempre stato debole, fin dalla sua nascita, e sarebbe morto prima di raggiungere i 30 anni. Non disse a nessuno della sua malattia e si dedicò allo studio e alla creazione di un sistema magico che chiunque potesse usare con facilità. Fu la sua maggiore conquista di mago. Questo permise a Mumud di essere soddisfatto della sua vita.


Poteva anche essere una vita breve, ma ne era felice e si sentiva appagato per aver contribuito allo sviluppo del mondo. Poteva accettare la morte umilmente. Ma fu solo per un momento. La sua conquista gli fu strappata via dal suo maestro Braham, lasciandolo sotto shock. Mumud bruciò di rabbia e giurò di vendicarsi di Braham. Avrebbe creato una nuova formula magica che avrebbe trasceso persino Braham e questo lo condusse a Siren per ottenere una potente sfera.


Tuttavia, non riuscì a mettere in atto la sua vendetta. La sua vita era troppo breve. Preferì dedicarla alla felicità piuttosto che alla vendetta. Si innamorò di una donna del Clan dell’Acqua che aveva incontrato a Siren e chiuse felicemente gli occhi per sempre.


Ma continua a soffrire persino dopo la morte. Il suo corpo fu trafugato dal Servo di Baal e usato per commettere massacri che andavano contro la volontà della sua anima.


Tu hai salvato Siren, che Mumud tanto amava, e adesso conosci la sua storia. Usa la nuova forza che hai ottenuto per liberare l’anima sofferente di Mumud.


Condizioni di Completamento Missione: Distruggi il lich<b>1</b> di Mumud che si trova nelle mani del Servo di Baal ‘????’ e libera la sua anima.


Ricompensa per il Completamento della Missione: Otterrai la classe leggendaria di tipo crescita ‘Discendente di Mumud’. Potrai accedere a tutte le magie di Mumud.


Condizioni di Fallimento Missione: Nessuna.






“Cos’è questo?”


Euphemina era scioccata. Era sbalordita perché il valore del Libro di Incantesimi di Mumud eccedeva di gran lunga la sua immaginazione. Aveva sofferto a lungo a Siren per Grid e Overgeared. Adesso era stata ricompensata con delle nuove ali. Aveva ottenuto un’opportunità per diventare straordinaria.


In quel momento il potere di Overgeared aumentò enormemente.




Lich: il termine deriva dalla parola in inglese antico līc, “cadavere”. La parola è entrata nel vocabolario del fantasy moderno con diverse accezioni, tutte riferibili a qualche forma di creatura non-morta dotata di poteri magici.


Traduzione di Martina Procida


Editing di Libusemumei
                                


                                



