---
weight: 5170
title: Capitolo 517
pubDate: 2025-03-17T08:49:02.559Z
tags:
    - overgeared
---


“Rivelazione magica.”


Rivelazione Magica (Potenziata) Lv. 2 aveva un tempo di lancio di 5 secondi e un tempo di ricarica di 8 minuti. I tempi erano significativamente più brevi rispetto a quelli di Rivelazione Magica Lv. 1.


“Rivelazione Magica.”


Dopo aver lasciato la Porta Nord.


Sulla via per la comunità dei mostri Grid usava Rivelazione Magica ogni volta che il tempo di ricarica terminava. Grazie all’opzione collegata agli Stivali di Braham, che riduceva il tempo di ricarica delle abilità, Grid era in grado di usare Rivelazione Magica ogni 5 minuti e 30 secondi.


Perché continuava a usare Rivelazione Magica? Per incrementarne il livello mentre si preparava a un eventuale pericolo sconosciuto.


“Rivelazione Magica.”


Il Continente Est era l’ambiente adatto per innalzare il livello di Rivelazione Magica. In origine, consumava 2000 punti di Mana ad ogni uso, e ciò rendeva difficile utilizzarla spesso. Tuttavia, l’ambiente del Continente Est incrementava la rigenerazione di Mana. L’Anello dell’Assurdità ne riduceva il consumo di metà, mentre il Continente Est aumentava la quantità di Mana rigenerato. Aveva previsto che sarebbe stato possibile usare ripetutamente Rivelazione Magica durante la caccia.


“Questo anello è davvero fantastico.”


L’Anello dell’Assurdità ottenuto da Black. Aveva molto più valore di un mucchio di oggetti d’equipaggiamento. Di norma, un accessorio con un’opzione speciale collegata aveva basse capacità. L’Anello dell’Assurdità era un accessorio che stava al di sopra di tutti gli altri.


‘Sarebbe bello se potessi creare anche accessori…’


Naturalmente, Grid poteva creare semplici accessori ‘indossabili’. Ma perché esistevano gli accessori? Per soddisfare l’estetica e per concedere opzioni speciali che non potevano essere implementate sugli oggetti d’equipaggiamento. Gli accessori creati da Grid non erano di grande valore perché la loro completezza era scarsa, non avevano opzioni e non erano belli esteticamente. Realizzarli era uno spreco di tempo, di materiale e di manodopera. Proprio come la cucina di Idan.


“Ugh… Mi sento ancora male. È incredibile che il ristorante di quel povero cuoco sopravviva ancora.”


Era sinceramente curioso di sapere perché non fosse andato in rovina.


‘Se non è andato in bancarotta deve esserci una ragione. C’è un segreto speciale, a parte il sapore dei piatti?’


Sulla strada settentrionale non era stata fatta alcuna manutenzione, dato che era invasa dai mostri. L’espressione di Grid era seria mentre si muoveva lungo la strada pericolosa, piena di erbacce e buche. Era una terra sconosciuta di cui non aveva neanche le informazioni di base. Grid si rese conto, ancora una volta, che si trattava di un’area in cui non avrebbe ricevuto alcun aiuto.


‘Sono un passo avanti rispetto a loro.’


A Grid sembrava sempre di rimanere indietro perché si paragonava a Kraugel. Si sentiva come se stesse seguendo un cammino su cui Kraugel aveva fatto da pioniere. Ma considerando la situazione più oggettivamente, Grid era un leader paragonabile a Kraugel.


‘Presto, riuscirò a superare Kraugel.’


Grid, al momento, era molto più forte e versatile rispetto al Kraugel che aveva visitato il Continente Est. Grid era convinto di poterlo superare e ciò gli faceva sentire un immenso orgoglio.


‘I ranker che ho ammirato da lontano per un intero anno…’


Adesso puntava al massimo. Coloro verso cui aveva provato invidia e desiderio adesso erano, per la maggior parte, inferiori a lui.


‘Questo gioco è davvero gratificante!’


Ogni essere umano avvertiva il desiderio naturale di raggiungere qualcosa e la cultura che ora dominava il mondo era Satisfy. Essere il migliore in Satisfy significava essere il migliore del mondo. Grid tremò d’eccitazione. Andiamo! Aveva voglia di gridare a squarciagola.


Il Continente Est. Grid avvertì un senso di liberazione quando vide il luogo in cui c’erano solo PNG e nessun giocatore. Era come finire su una ricca isola deserta! Il gioco era molto più godibile quando non doveva preoccuparsi della sua dignità di leader di Overgeared. Corse verso la foresta di pini in lontananza, ridendo forte. <i>Ahahaha!</i> La sua risata assomigliava a quella di un pazzo, figura comune in ogni città.


‘Ma è fantastico.’


Grid correva freneticamente come un cane in calore. Braham era stupefatto, mentre osservava il suo patetico compagno. Nonostante Grid si stesse comportando come uno sciocco, si manteneva comunque in allerta.


‘Rimane cauto persino quando è così eccitato?’


In altre parole, non c’era nessuna apertura.


‘Gli mancano molte cose perché sta ancora crescendo, ma ha già i requisiti minimi per essere una leggenda.’


Guardando Grid in quel momento, qualcuno avrebbe potuto vedervi un’apertura e tentare un attacco.


‘Morirebbero.’


Nel momento in cui Braham lo pensò…


<i>Step.</i>


Quando Grid entrò nella foresta piena di aghi di pino…


<i>Kyaoooooh!</i>


Una bestia gigantesca apparve davanti a Grid e gli ruggì contro. Sì, era una bestia. Non un mostro. Era una tigre scappata dalla comunità dei mostri, che si era nascosta nella foresta.


“Muori tigre e lasciami la tua pellaccia!”


Grid aveva avvertito la presenza della tigre con Rivelazione Magica (Potenziata) e l’aveva attesa. Abbatté la tigre senza esitazione e ottenne la sua pelle.


“È molto tranquillo. Perché non c’è un singolo mostro, nonostante la comunità dei mostri sia oltre la foresta?”


‘Non è accessibile. Non usare il tuo potere demoniaco qui.’


“Ah, è per questo?”


Grid guardò la finestra di notifica che spuntò non appena entrò nella foresta.


[Questa è una foresta intrisa di un’energia ristoratrice. La Salute e la rigenerazione del Mana aumenteranno del 20%.]


“Se mi imbatto in una situazione pericolosa mentre caccio nella comunità dei mostri, posso rifugiarmi qui.”


‘È un gran passo avanti che tu riesca a pensare come i cani o i gatti. Andrà tutto bene se continuerai a progredire con costanza in futuro.’


Grid non era offeso dalle parole cattive di Braham. Riusciva a percepire le emozioni provenienti dalla sua anima e non erano emozioni negative. Piuttosto, erano piene di apprezzamento. Ma anche Grid aveva una personalità dispettosa. Non gliela lasciò passare liscia.


“Tsk tsk, guarda un po’ come parli. Non c’è da stupirsi se sei stato tradito dal tuo unico amico.”


‘…’


Braham era scioccato. Era stato tradito e ucciso dal suo unico amico e ora il suo amico attuale lo prendeva in giro, era davvero una cosa triste. Comunque, il grande mago leggendario non si lasciava sconvolgere così facilmente dalle parole. Cercò di rimanere calmo. 


‘L-Lui, non era… Amico.’


“…”


Grid udì il tremito nella voce di Braham e, tardivamente, si dispiacque per ciò che aveva detto. Tossì di vergogna e lasciò rapidamente la foresta di pini. Era piccola, perciò poteva scappare in fretta. Oltre la foresta, gli apparve alla vista la grande comunità dei mostri. C’erano tende ad arco installate ovunque nella comunità. Ce n’erano circa 500. Assumendo che ci fossero due mostri per tenda, si arrivava almeno a 1000 mostri.


“Ci sono tende e attrezzi di tutti i giorni. Non sembra che i mostri che vivono in questo habitat siano molto intelligenti. Sono mostri simili a uomini lucertola?”


Grid chiese l’opinione di Braham, ma questi rimase in silenzio. Era ancora in stato di shock. Come grande mago leggendario, era sempre stato molto forte di spirito e di base era una persona crudele. Ma ironicamente, era debole con quelli che apprezzava.


Grid fece schioccare la lingua. “Per quanto ancora rimarrai in questo stato? Non sei un bambino. Non hai centinaia d’anni?”


In effetti, Grid non aveva amici al di fuori dei membri di Overgeared. La sua personalità non era adatta a farsi nuovi amici e lui non ci faceva caso. In altre parole, Grid e Braham appartenevano a categorie simili. Smise di prendersi gioco di Braham e, rapidamente, comprese le caratteristiche della comunità dei mostri.


‘È un complesso residenziale per mostri?’ 


Le 500 tende nella comunità erano a distanza di 50 metri l’una dall’altra ed ogni area era separata dall’altra da un basso recinto. Sembrava che lo spazio personale fosse importante per quei mostri.


‘Guardando gli attrezzi, sembrano mostri umanoidi, non uomini lucertola. A loro piace vivere insieme.’


Un mostro umanoide con elevati standard di vita e forte indipendenza. Cos’era? Grid continuò a sentirsi confuso, non importava quanto ci pensasse, e poi si rese conto. 


‘Sì, questo è il Continente Est.’


Era inutile analizzare la situazione basandosi su un senso comune e su informazioni provenienti dal Continente Ovest.


‘Devo vedere e sperimentare io stesso, in prima persona.’


<i>Sururuk.</i>


La figura di Grid svanì, grazie alla Felpa con Cappuccio e Zip. Si mosse segretamente verso la comunità dei mostri e si avvicinò alla tenda più prossima.


‘Non ci sono segni?’


Era davvero una comunità di mostri? Era andato nel posto sbagliato? Era tutto troppo silenzioso. Nessuna tenda mostrava segni di vita.


‘Se ne sono andati tutti?’


Ci sarebbero state delle tracce se un migliaio di mostri di fossero spostati tutti insieme da qualche parte.


‘Non dirmi…’


Era forse l’ora del sonnellino? Non aveva senso che 1000 mostri si mettessero a schiacciare un pisolino tutti nello stesso momento. Grid mise da parte quel pensiero ridicolo e guardò dentro la tenda. 


‘Il mostro è carino?’


No, essere carino era una cosa secondaria. Sembrava un mostro dotato dell’abilità passiva di base ‘Nascondere’. Era difficile leggerne le informazioni, anche quando lo si guardava direttamente.


‘Non ti sembra un imbroglio?’ 


Grid era confuso, ma in quel momento…


“Muong?”


<i>Kung kung.</i> I nasi della coppia di criceti fremettero e i due si alzarono all’unisono. Poi si guardarono attorno e individuarono l’esatta posizione di Grid.


“Kyaak!”


I criceti spalancarono la bocca! All’istante la graziosa coppia si trasformò in una coppia mostruosa.


“Kuk!”


Grid rimase scioccato quando vide centinaia di denti affilati spiccare nella larga bocca dei criceti. Centinaia di denti simili a una sega erano profondamente incastrati nelle loro gengive. Erano così luridi e antigienici da essere raccapriccianti.


“Wow! Braham, lo vedi? C’è del cibo marcio incastrato tra i denti… Ugh!”


Grid si accigliò e si tappò il naso.


Un criceto. Ad essere precisi, il mostro chiamato ‘grosso ratto velenoso’ emanava un tanfo tremendo quando apriva la bocca. L’odore era talmente terribile da causare confusione e avvelenamento. Grid riusciva a resistere grazie all’abilità passiva di resistenza leggendaria, ma il disagio era notevole.


“Umano! Muong! Uccidi! Muong!”


I grossi ratti velenosi cominciarono ad agitarsi a causa dell’intruso e brandirono i loro tridenti. Il loro aspetto grazioso era sparito. Gli occhi neri erano diventati rossi e dai denti anteriori sporgenti gocciolava un liquido nero velenoso che intimoriva Grid.


‘Veloce!’


La velocità d’attacco dei grossi ratti velenosi era equivalente a quella dei vampiri True Blood. Talvolta le loro code colpivano con precisione i punti deboli di Grid.


<i>Peeng!</i>


Nel momento in cui fu individuato dai criceti, Grid aveva già scambiato la Felpa con Cappuccio e Zip con il Mantello di Lantier. Il terreno su cui si trovava fino a un momento prima fu colpito dal tridente del grosso ratto velenoso ed esplose. I ratti gettavano i giocatori in preda alla confusione e li avvelenavano semplicemente aprendo bocca, poi usavano attacchi rapidi e potenti per ucciderli. Erano simili ai mostri di livello più alto nel Continente Ovest.


E allora Grid? Si sentì eccitato invece che in preda al panico. Si era aspettato che i mostri del Continente Est fossero più forti. Più erano potenti, più esperienza gli avrebbero donato.


“Arte della Spada di Pagma, Assassinio!”


Era una tenda abbastanza larga per un umano. Grid sfruttò i passi della sua danza della spada per schivare e poi collegò l’attacco. 


<i>Chaaeng!</i>


Assassinio colpì con precisione entrambi i criceti allo stesso tempo. Una sorprendente finestra di notifica spuntò dinanzi a Grid, quando li uccise all’istante. 


[Hai sconfitto un grosso ratto velenoso.]


[Hai guadagnato 35,970,411 punti esperienza.]


“Kek.”


Era un’enormità. Andava ben oltre le sue aspettative.




Traduzione di Blackriss


Editing di Libusemumei


                


                                



