---
weight: 531
title: Capitolo 531
pubDate: 2025-03-17T08:49:02.562Z
tags:
    - overgeared
---




“Capo…”






I fabbri del Martello Bianco lo chiamarono, ma White non rispose. Sedeva in disparte col capo chino. Tremava per la vergogna dopo che Enoch aveva riso di lui. I fabbri del Martello Bianco erano preoccupati. White voltò loro le spalle. Grid, accigliato, gli si avvicinò.






“Ti sembra che abbiamo tempo per questo?”






“…”






“Se sei turbato, fagliela pagare. Non c’è tempo per perdersi nei propri pensieri. Fa’ del tuo meglio con le tue abilità.”






Grid detestava i bulli. Un tempo anche lui era stato ignorato e disprezzato dalla gente. Ecco perché riusciva a comprendere ciò che sentiva White. Inoltre, l’Affetto del Fabbro contribuiva al suo desiderio di aiutarlo.






“Se non ti piace quella sensazione che senti nel tuo petto, spazzala via. Andrò dritto al punto. Tiralo fuori, il progetto della Fenice Rossa che hai immaginato.”






“Uh? Ho c-capito.”






White voleva l’aiuto di Grid col mantice. Era il suo unico compito. Non c’era bisogno che vedesse il progetto. Inoltre, il progetto era stato realizzato dai fabbri del Martello Bianco e non avrebbe dovuto essere mostrato a chiunque. Ma White era stordito e lo porse a Grid con disinvoltura.






[Hai ottenuto il progetto dell’Arco della Fenice Rossa (Riproduzione: Versione del Martello Bianco).]






[Arco della Fenice Rossa (Riproduzione: Versione del Martello Bianco)]






Classificazione: Normale – Epica






Informazioni sulla Classificazione Normale:






…






…






Informazioni sulla Classificazione Rara:






…






…






Informazioni sulla Classificazione Epica:






…






…






La lunghezza era di 1 metro e 20 centimetri. Era leggermente più grande di un arco corto e molto più piccolo di un arco lungo. L’arco era diviso in tre parti. La parte centrale era fatta di bambù della Montagna Hwangpyeong, mentre le parti laterali erano di legno di gelso. Grid controllò il progetto e il testo esplicativo che lo accompagnava, prima di rivolgersi a White.






“Quali sono le caratteristiche del bambù della Montagna Hwangpyeong e del legno di gelso?”






“È stato scelto il bambù della Montagna Hwangpyeong perché contiene molte fibre, mentre il legno di gelso è allo stesso tempo morbido e forte.”






“In altre parole, l’arco è realizzato con materiali che massimizzano l’elasticità?”






“Uh? Oh, esatto. Non si rompe facilmente e può tirare le frecce.”






Un taglialegna sapeva quelle cose? Mentre White si sentiva sempre più confuso, Grid cominciò ad esaminare i materiali.






‘Certamente sia il bambù sia il legno di gelso sono della migliore qualità.’






Non erano paragonabili al bambù e al gelso del Continente Ovest. Gli alberi del Continente Est erano di gran lunga migliori.






‘È forse dovuto al fatto che crescono in un ambiente intriso di Mana?’






Bene. Naturalmente andava bene.






‘Ma…’






A giudicare dal nome, l’Arco della Fenice Rossa possedeva l’attributo fuoco. Non importava quanto fossero straordinarie le prestazioni, era improbabile che il bambù e il legno di gelso riuscissero a sopportare il calore delle fiamme. Grid individuò l’altra parte discutibile del progetto.






…






All’esterno l’arco era ricoperto da una pelle ignifuga.






“Cos’è quella pelle rossa?”






“Non brucia neanche quando è coperta di fiamme. È la Pelle del Furfante. È molto compatta e resistente al fuoco.”






“…Mmm.”






Adesso capiva. Ma la cosa più importante era la creazione delle fiamme. A cosa avevano pensato i fabbri del Martello Bianco per evocare il fuoco? Grid era pieno d’anticipazione quando si accinse a controllare l’ultima parte del disegno, ma il suo entusiasmo si sgonfiò in fretta. Scoprì che avevano usato una pietra di fuoco.






“Che stai facendo?”






Perché stava accartocciando il progetto in cui White aveva messo tutto se stesso? White fissava Grid con espressione incredula. Grid si rese conto del suo errore e borbottò, mentre dispiegava di nuovo il foglio.






“Non va bene.”






Una pietra di fuoco? Poteva anche essere un minerale raro, ma si trovava anche nel Continente Ovest. Grid ne era convinto, dato che era un materiale che usava abbastanza spesso.






‘Potrebbe essere possibile con un arco di ferro o con un arco composto, ma un semplice arco di legno non riuscirà a sopportare il peso di una pietra di fuoco. L’equilibrio ne risentirebbe. Se si diminuisce il peso della pietra, la potenza di fuoco si indebolirà.’






Se avessero realizzato l’arco seguendo quel progetto, non sarebbe stato adatto ad essere definito Arco della Fenice Rossa.






‘La risposta sta nell’usare il legno di fosforo bianco. È certo.’






Il problema era che non conosceva la forma e le caratteristiche dell’Arco della Fenice Rossa, ma in quello poteva aiutarlo White.






“White, tu hai visto l’Arco della Fenice Rossa, giusto?”






“Naturalmente. È il tesoro della mia città natale, perciò l’ho visto molte volte da lontano. Il Lord porta l’Arco della Fenice Rossa con sé ai grandi eventi.”






La simpatia svanì dagli occhi di White quando guardò Grid. Non aveva apprezzato il fatto che avesse accartocciato il suo progetto e la sua affinità diminuì. Ma a Grid non importava. Ci sarebbero state molte occasioni per rimediare al suo errore.






“Questo progetto è basato sull’Arco della Fenice Rossa che hai visto?”






“Sì… Tuttavia, l’Arco della Fenice Rossa non era ricoperto di pelle. Era fatto interamente di legno… Ho cercato di copiare la forma il più possibile e questo è il risultato.”






“Il colore dell’Arco era bianco?”






“Uh, come lo sapevi…? Esatto. L’Arco della Fenice Rossa era bianco…”






Era tutto quello che gli serviva. Grid non esitò più e si mise immediatamente all’opera.






“Creazione Oggetto.”






[Quale oggetto vuoi creare?]






“Un arco.”






[Quali materiali vuoi usare?]






“Legno di fosforo bia… No, aspetta.”






Il legno di fosforo bianco era paragonabile al ferro di drago. Era più duro dell’acciaio e aveva una bassa elasticità. Perciò Grid era un po’ esitante. Il progetto di White era basato sull’Arco della Fenice Rossa che aveva visto e aveva la forma di un arco che enfatizzava la flessibilità. Se l’interpretazione di White era corretta, allora il legno di fosforo bianco non avrebbe dovuto essere il materiale principale.






‘E se White l’avesse interpretato male?’






Allora la storia era diversa. Grid si fidava della sua intuizione. Non era arroganza. Era l’orgoglio che aveva come fabbro leggendario.






“Userò il legno di fosforo bianco come materiale.”






Grid prese la sua decisione.






***






“Che sta facendo?”






“Vediamo?”






I fabbri del Martello Bianco erano confusi. Improvvisamente il taglialegna Grid aveva cominciato a chiedere informazioni sull’Arco della Fenice Rossa. Dopo un po’, si accovacciò in un angolo e cominciò a disegnare qualcosa. Uno dei fabbri gridò di sorpresa.






“Non dirmi…! Sta copiando il progetto dell’Arco della Fenice Rossa su cui abbiamo passato tre anni e che abbiamo realizzato dopo tanti tentativi ed errori?”






“Ahah, che sciocchezza.”






“Non ha senso.”






Grid non poteva essere un ladro di progetti. Di certo un ladro non avrebbe copiato così spudoratamente davanti alle persone coinvolte.






“Però si accovaccia di proposito al buio… Heok?”






Era davvero un ladro? I fabbri si misero in allerta. White trattenne quelli che cominciavano a diventare ostili nei confronti di Grid.






“Non dovreste giudicare una persona con tanta noncuranza.”






Sì, come aveva fatto lui pochi giorni prima. Non aveva visto solo una piccola parte di Grid e giudicato da quella? White aveva creduto che Grid fosse una persona senza scrupoli che sognava di essere un fabbro senza neanche conoscerne l’arte.






‘Non sapevo che fosse una persona così distinta. Mmm…’






Ma ora era diverso. Che stava facendo accovacciato lì? Forse Grid si stava davvero appropriando del loro progetto come dicevano i suoi compagni?






‘No, non ruberebbe così apertamente… Mmm.’






White era preoccupato. Pensò all’oscurità che dimorava in tutte le persone e si avvicinò a Grid. Osservò ciò che stava disegnando nell’aria e rimase scioccato. Fu abbastanza colpito da saltare come un coniglio. La figura che Grid stava disegnando era l’Arco della Fenice Rossa. Era un progetto molto più completo di quello su cui White aveva lavorato negli ultimi tre anni.






“N-No, come è possibile…? Come può un taglialegna fare una cosa del genere?”






White credeva ancora che Grid fosse un taglialegna. Grid rise, mentre verificava le informazioni del progetto completo.






[Fenice Rossa (Riproduzione)]






Classificazione: Epica – Leggendaria






Informazioni sulla Classificazione Epica:






…






…






Informazioni sulla Classificazione Unica:






…






…






Informazioni sulla Classificazione Leggendaria:






…






…






Il tesoro di Pangea riprodotto da un fabbro leggendario. Il suo valore può competere con l’originale.






‘Ok.’






E ora la chiave da cui dipendeva la classificazione dell’Arco della Fenice Rossa prodotto durante la gara. Grid fece una domanda allo sconcertato White.






“Hai detto che la gara dura otto ore?”






White rispose con espressione confusa.






“Ah… Sì, esatto. In teoria è troppo lunga per realizzare un arco, ma questa è la gara per ricreare il tesoro di Pangea…”






‘Non ci voleva.’






Il tempo era troppo poco. Per Grid che impiegava un giorno o due per fare un arco, otto ore erano niente.






‘Devo farne buon uso.’






C’era anche il nuovo potere che aveva ottenuto dopo aver realizzato il 20° oggetto leggendario.






‘Aggiornamento dell’Oggetto!’






Grid era convinto di poter completare facilmente la missione con quel potere, anche se non fosse riuscito a riprodurre perfettamente l’Arco della Fenice Rossa. Controllò l’ora e si alzò.






“Allora andiamo.”






***






“I fabbri del Martello Bianco stanno entrando!”






“Buuu! Buuuuuu!”






I fabbri del Martello Bianco fecero ingresso nello stadio, con Grid in testa, non White. Gli spettatori fischiarono sonoramente, dato che avevano perso le ultime tre competizioni. White e i fabbri arretrarono, mentre Grid si godé l’accoglienza.






‘Di più.’






Ignoratelo di più.






‘Più ci ignorate, più il risultato sarà drammatico.’






Grid fece un gran sorriso, scoprendo i denti. I fabbri delle altre fucine sul palco lo derisero.






“Chi è quel tipo?”






“È la prima volta che lo vedo… Non è nuovo?”






“Perché un tizio nuovo è a capo della squadra invece di White?”






“Forse White si vergogna e sta usando uno nuovo come scudo.”






“È patetico fino alla fine.”






Le decine di migliaia di spettatori e i fabbri non avevano idea che quel novellino avrebbe causato un gran subbuglio. Quello fu il primo capitolo della leggenda di Grid nel Continente Est.




Traduzione di Martina Procida 


Editing di Libusemumei


                                

