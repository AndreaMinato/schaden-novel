---
weight: 614
title: Capitolo 614
pubDate: 2025-03-17T08:49:02.580Z
tags:
    - overgeared
---


Perdonate la lunga assenza! Buona lettura!




‘Maledizione!’


Un Creatore di Dungeon non era un domatore. Non poteva controllare i mostri. Allora come aveva fatto a piazzarli nel dungeon? Il primo metodo consisteva in un contratto. 


Dark non aveva soddisfatto le richieste dei mostri. Li aveva reclutati come guardie del dungeon. Si trattava di un quadro di mutua cooperazione. Naturalmente, ciò era possibile solo se l’intelligenza del mostro raggiungeva un certo livello. Non poteva stipulare un contratto con mostri di scarsa intelligenza.


Dark era stato costretto a bloccare l’intrusione dei nemici piazzando in modo strategico mostri con diverse caratteristiche e alla fine aveva trovato una soluzione. I mostri con l’intelligenza più bassa erano fedeli ai loro istinti. Ad esempio, se avesse voluto piazzare un grifone in una specifica area, per farlo avrebbe dovuto procurarsi la sua carne di orco preferita e lasciarla nel dungeon. I grifoni che avessero annusato quella carne, dopo essere stati intrappolati, sarebbero diventati naturalmente dei mostri appartenenti al dungeon. 


Naturalmente, c’era uno svantaggio fatale nell’utilizzare i mostri in quel modo: erano ostili sia agli intrusi sia a Dark. Per questa ragione Dark era rimasto bloccato nella Zona 5 e non era ancora riuscito a spostarsi nella Zona 3. Aveva attivato la ‘Modalità Display’ non appena si era presentato un intruso.


Quando tutti i mostri del dungeon erano svegli, i suoi spostamenti diventavano piuttosto limitati. Muoversi in segreto in ogni area per evitare i mostri lo rallentava inevitabilmente. Di conseguenza, si verificò proprio la peggior paura di Dark.






[La Zona 3 del dungeon Attento al Cane è stata completamente distrutta!]






“N-No!”


Le prime tre zone erano state totalmente distrutte. Era una ferita mortale. Ci sarebbe voluto almeno un mese per riparare il dungeon. E soprattutto una grossa somma di denaro.


“M-Maledetto bastardo…!”


Dark era così furioso che cominciarono a scendergli le lacrime. Aveva gli occhi iniettati di sangue.


<i>Shake shake!</i>


Dark tremava di rabbia, quando gli apparve una nuova finestra di notifica.






[È apparso un intruso nella Zona 4 del dungeon ‘Attento al Cane’.]






In quel momento…


“Uhuh, ti darò un assaggio dell’inferno.”


La rabbia di Dark si attenuò rapidamente. Sorrise persino.


“Sei riuscito a superare tre zone senza ostacoli, ma nella prossima uscirai di senno. Non so chi sia l’intruso, ma verrà schiacciato dagli occhi del male e si pentirà dei suoi peccati.”


Gli occhi del male. La forza innata di quella stirpe demoniaca era incredibile. Gli occhi del male erano predatori supremi, nati con una potenza soprannaturale.


‘Ci sono dozzine di esemplari di occhi del male.’


Era impossibile combattere contro un numero così grande, perché ciascuno aveva tratti differenti. Tra di essi, i migliori erano quelli in grado di leggere il futuro per alcuni secondi. Come era riuscito a piazzare degli occhi del male così potenti nel dungeon?


Semplicemente grazie alla sua fortuna inaspettata. Aveva costruito il dungeon Attento al Cane per proteggerla, quella stessa cosa che gli occhi del male desideravano covare. Avevano lo stesso obiettivo. Perciò gli occhi del male e Dark rappresentavano, gli uni per gli altri, i migliori partner che potessero trovare.


***


“È una velocità incredibile!”


Le piccozze delle Mani di Dio e di Randy si muovevano in fretta, con la massima efficienza. Minor rimase stupefatto quando vide che Randy e le Mani di Dio erano riusciti a demolire le mura in un istante e ad estrarre i minerali.


“Ma non sono bravi quanto me. Uhuh.”


‘Non sta fingendo. Questo tipo è davvero grandioso.’


La velocità di Minor era così stupefacente che Grid fu costretto ad ammetterlo. Le quattro Mani di Dio insieme erano più lente di Minor. Il suo talento per l’estrazione era davvero di prim’ordine. Grid lo riconobbe, ma non aveva comunque intenzione di farlo diventare un minatore.


‘Non importa quanto tu sia bravo, sei ancora un cercatore di minerali.’


C’erano molti minatori eccellenti al mondo, ma solo Minor era in grado di localizzare i minerali. Lui era unico.


“Vostra Maestà, c’è una porta per la prossima sezione. Andiamo?”


“Naturalmente.”


L’obiettivo di Grid era di raccogliere tutti i minerali che si erano formati in quel luogo. Era naturale   attraversare tutte le aree.


‘È un peccato che il ferro del drago folle fosse presente solo nelle prime tre sezioni. Be’, non c’è bisogno di innervosirsi, dato che non c’è nulla di pericoloso.’


Il drago folle Nevartan aveva vissuto lì, dunque Grid sapeva che non si trattava di una normale miniera. Entrò nella Zona 4 senza avere alcun sentore di una crisi imminente. Poi ebbe la prova che quella non era una miniera comune.






[Sei entrato nella Zona 4 del dungeon Attento al Cane.]


[Le trappole sono state attivate.]






<i>Kururururung!</i>


“…!”


Nel momento in cui misero piede nella Zona 4, Grid e Minor spalancarono gli occhi. Una grossa roccia stava rotolando verso di loro da uno stretto e lungo passaggio.


‘Posso evitarla?’


No. Il passaggio era troppo stretto. La via da cui erano venuti era bloccata.


“M-Morte…”


Mormorò Minor, disperato. Serrò gli occhi e si afferrò la testa. Si stava immaginando mentre veniva schiacciato dalla grossa roccia. Poi, udì la voce di Grid.


“Apri gli occhi e alza la testa. Mostra un po’ di sicurezza.”


“Vostra Maestà…?”


Perché era così calmo, nonostante fossero finiti in una trappola inaspettata e stessero per morire? Minor guardò su di riflesso.


“Arte della Spada di Pagma.”


Grid estrasse uno spadone blu da sotto il Mantello di Lantier ed iniziò una danza della spada. Poi colpì con forza l’immensa roccia.


“Assassinio.”


<i>Jjeejeeeong!</i>


“Pant…”


Il peso avrebbe dovuto essere schiacciante. Ma Satisfy era un gioco. Una roccia rotolante che pesava una dozzina di tonnellate? Era come un pezzo di tofu davanti al fabbro leggendario che brandiva uno spadone fatto di oricalco blu.


“V-Vostra Maestà, è un jackpot!”


Grid colpì proprio al centro e la roccia si spaccò in due. Minor fu colpito da un detrito e cominciò a sanguinare, ma sollevò comunque il pollice verso il suo re. Dall’altro lato, Grid era completamente coperto dal Mantello di Lantier, che lo protesse da tutti i frammenti di roccia.


“Quando hai imparato quella parola?”


“Vostra Maestà la usa spesso…”


Minor voleva essere come Grid. A causa di quell’aspirazione, osservava ogni sua piccola mossa e veniva influenzato persino dalle abitudini più insignificanti. Grid rise.


‘Questa non è una miniera normale.’


Già, non doveva dimenticare che si trattava della tana di un drago. Non era poi così strano che ci fossero delle trappole. Forse, in fondo, c’erano dei mostri sopiti ad aspettarli. Grid non si tirò indietro. Piuttosto, si stava godendo ogni istante.


‘È interessante.’


In quel modo poteva ottenere dei minerali, guadagnare livelli e trovare un bottino! E poi…


‘Se ci sono delle trappole, significa che c’è qualcosa da proteggere.’


Era probabile che si trattasse di un tesoro. Un tesoro che era stato custodito da un drago! Grid affrettò il passo. Lungo la strada erano apparse diverse trappole, ma era stato impossibile intimidirlo. Semplici lame e getti di fuoco non potevano fargli alcun male. Dall’altro lato, Minor aveva rischiato la morte diverse volte e se l’era scampata solo grazie all’aiuto di Noe e Randy. Anche le pozioni dell’istituto di alchimia di Reidan erano state di grande aiuto.


“Qui dovrebbe andar bene.”


Dopo lo stretto passaggio, arrivarono in un grande spiazzo e Grid estrasse di nuovo la piccozza. La Zona 4 era molto più ampia delle prime tre. Minor si sentiva sopraffatto dalla vastità di quel complesso labirinto, ma Grid la considerò per quello che era, solo una miniera più grande.


<i>Teong! Teong!</i>


Grid, Minor, le Mani di Dio, Noe e Randy cominciarono a demolire il muro con le loro piccozze.


“È un rumore spiacevole.”


Si udì una voce alle loro spalle.  


‘Una persona?’


Si aspettava un mostro, invece si trattava di una persona? Grid si voltò e fu ancora più sorpreso.


“…Un bambino?”


Sì, la voce era quella di un bambino. La faccia rotonda lo rendeva irresistibilmente adorabile e i suoi occhi grandi erano stranamente armoniosi nel suo volto. La benda che portava sull’occhio gli ricordava Lauel.


“Perché un bambino come te si trova qui? Ah.”


Chiese Grid, prima di rendersi conto di quanto fosse sciocca quella domanda. Sulla testa del bambino fluttuava, in rosso, il nome ‘occhio del male’.


‘Mostri.’


Mostri umanoidi. C’era un’alta probabilità che si trattasse di un mostro di alto livello. Non doveva lasciarsi raggirare dall’aspetto giovane e carino. Grid nascose nervosamente Minor dietro di sé.


“Uhuhuhuh… Un semplice umano ha osato invadere il territorio degli occhi del male. Se ripenso alla storia passata, un crimine del genere è piuttosto raro.”


“…”


L’occhio del male pronunciò una frase da chuuni e sollevò la benda. L’occhio che fissava Grid, con un’iride blu e tre pupille nere, aveva un aspetto misterioso più che grottesco.


“Io, un comune membro del clan degli occhi del male, ordino a questo umano incivile: guarda nel mio ‘ghiaccio’ e preparati a rimanere legato per l’eternità.”


<i>Jjejeok.</i>


<i>Jjeejeeeong!</i>


Il terreno sotto i piedi di Grid si ghiacciò all’istante. Il freddo intenso tentò di congelargli le gambe, risalendo fino alla vita e al cuore. Ma… 






[Hai stabilito un contatto visivo con l’occhio del male.]


[Sei finito in uno stato di congelamento!]


[Hai resistito.]


[Grazie al titolo di ‘Primo Re’, ‘Maestà del Grande Re’ è stato attivato.]


[Hai risposto allo stato alterato.]






<i>Jjejeok!</i>


<i>Jjeejeeeong!</i>


“C-Cosa…? Uno stupido umano che riesce a minacciarmi in questo modo…!”


Il ragazzo impallidì. La maledizione del ghiaccio che aveva evocato si ritorse contro di lui e per la prima volta si ritrovò a provare paura. Mentre i piedi del ragazzo si congelavano, Grid lo colpì sulla fronte con la piccozza. Basandosi sul nome, l’occhio del male sembrava un mostro magico, dunque Grid era convinto di poterlo danneggiare con la piccozza.


Non aveva intenzione di perdere tempo a cambiare arma, tempo prezioso che avrebbe potuto usare per estrarre altri minerali.


“Mi sento nervoso.”


Grid ricominciò a picconare, dopo aver colpito l’occhio del male.


“…”


Minor lo fissò a bocca aperta, come una carpa. Gli occhi del male. Secondo ciò che aveva sentito dire quando viaggiava in giro per il continente, erano delle creature di stirpe demoniaca incredibilmente potenti. Di solito, un umano non usciva vivo da un incontro con un occhio del male.


Eppure, Grid si era occupato di un nemico così potente con una semplice piccozza? E aveva ricominciato immediatamente a picconare!


“Mmm… Si tratta di un pesce piccolo, perciò non lascia alcun oggetto.”


Borbottò Grid deluso e Minor gli gridò.


“Gli occhi del male non sono pesci piccoli!”


C’era una probabilità molto bassa che gli occhi del male perdessero la pelle, una volta morti. In molti la desideravano. Tuttavia, erano comunque nemici molto potenti. Realisticamente, era impossibile cacciare gli occhi del male. Erano enormi. 


Accadde prima che Minor potesse spiegare…


“Oh, è incredibile. Uno stupido umano osa uccidere un occhio del male? Un umano che ha superato i suoi limiti naturali?”


“Uhuhuh, la razza umana ha sempre prodotto degli eroi. È una specie che non può essere soppressa. Ma alla fine dei conti, sei solo un essere irrilevante al nostro cospetto.”


Erano apparsi altri occhi del male. Erano tre dolci bambini con bende sugli occhi. Erano eccitati, piuttosto che furiosi, per la morte dei loro simile. Considerarono Grid come una preda e sollevarono le loro bende.


“Fuoco.”


“Cecità.”


“Silenzio.”






[Hai resistito.]


[Hai resistito.]


[Hai resistito.]


[Grazie al titolo di ‘Primo Re’, ‘Maestà del Grande Re’ è stato attivato.]


[Hai risposto allo stato alterato.]


“K-Kuack…? Il mio corpo sta bruciando, è la prova che il mio cuore è caldo dopotutto?”


“Tutto d’un tratto, il mondo mi sembra scuro. La mia presenza brillante ha oscurato tutto eccetto me.”


“Oof oof.”


“Phew, è davvero rumoroso.”


Quel mostro stava cacciando o raccogliendo minerali? Grid si rimise all’opera con la piccozza e Minor smise di pensarci.






Traduzione di Martina Procida


Editing di Libusemumei                                


                                



