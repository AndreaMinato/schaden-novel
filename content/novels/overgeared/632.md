---
weight: 6320
title: Capitolo 632
pubDate: 2025-03-17T08:49:02.585Z
tags:
    - overgeared
---


[Noce dorata]


Anche definita la ‘benedizione della natura’.


È un rimedio e uno spuntino apprezzato da tutti i nobili e i reali del Continente Est.


Da qualche parte nel Continente Est, vivono creature per cui questa noce rappresenta il nutrimento principale.


Tutte le statistiche aumenteranno del 10% per un’ora.


Inoltre, c’è una probabilità molto bassa di incrementare permanentemente di 5 punti una singola statistica. Se la sgusci adeguatamente, avrai una maggiore probabilità di incrementare in modo permanente le tue statistiche.


Peso: 0.1






“La più potente pozione di potenziamento e il più potente elisir in un unico elemento…”


Lauel rimase impressionato, dopo aver controllato i dettagli della noce dorata che aveva ricevuto da Grid. Era particolarmente sorpreso dal fatto che i reali e i nobili del Continente Est apprezzassero quella noce come spuntino.


“I reali e nobili del Continente Est hanno tutti ottime statistiche. A maggior ragione se hanno mangiato queste noci per anni.”


“Forse no. È raro che le persone sappiano sgusciare le noci così perfettamente come faccio io. Be’, in ogni caso, il livello dei reali e dei nobili del Continente Est è alto. Spero che la stessa formula venga applicata alla Gilda Overgeared, perciò di’ a Piaro di impegnarsi per far crescere la noce dorata.”


“…Capisco.”


Rispose Lauel con espressione avvilita. Grid sapeva perché.


‘La probabilità di riuscire a far crescere un elemento con questi vantaggi… È quasi zero.’


Il Gruppo S.A. si preoccupava dell’equilibrio del gioco e non avrebbe permesso alle noci dorate di crescere così facilmente.


‘Ma.’


Piaro era una leggenda e le leggende erano in grado di distruggere ogni logica. Oggettivamente, il Gruppo S.A. era sempre stato generoso con le leggende.


‘Piaro potrebbe inventare nuove abilità di coltivazione, così come io creo oggetti e Kraugel elabora nuove tecniche di spada.’


Era un’interpretazione molto positiva. Grid sorrise amaramente e diede una pacca sulla spalla a Lauel.


“Va tutto bene. Otterrò altre noci dorate quando tornerò nel Continente Est.”


“…Vi attenderò fedelmente. Vostra Maestà non deve neanche preoccuparsi per il governo. Ora sono un nuovo Lauel, il mio cuore e la mia anima sono più forti grazie all’incontro con i miei amici del passato e questo farà la fortuna del Regno di Overgeared… Uh? Vostra Maestà? Dove state andando?”


<i>Step, step.</i>


Si era ritrovato a fronteggiare l’impero come potenziale nemico. Grid affrettò il passo. Se non avesse superato quella sfida, il Regno di Overgeared sarebbe andato in rovina entro quattro mesi. Non poteva permettersi di perdere i miliardi di won che aveva investito.


‘Presto.’


Mentre Lauel ancora parlava, Grid si diresse all’Accademia di Overgeared per incontrare Sticks.


Il passo di Grid assomigliava a quello dei soldati di Overgeared, famosi per la loro ottima prestanza fisica. Era l’effetto della sua agilità, che aumentava regolarmente per raggiungere la proporzione di 1:1 con la forza, superando così i 2700 punti. Aveva bisogno ancora di 500 punti di agilità per arrivare ad una proporzione di 1:1.


***


L’Accademia di Overgeared.


Era una scuola onnicomprensiva costruita a Reinhardt, la capitale del Regno di Overgeared. Chiunque al di sopra degli otto anni poteva diventarne uno studente e imparare l’arte della spada e la magia. Tuttavia, le dimensioni della scuola erano ancora limitate: il numero totale di studenti accettati era di soli 3000. Più della metà di loro veniva istruita direttamente da Sticks. Nella situazione in cui si trovavano tutti, in ogni campo, erano oberati di lavoro, a causa della carenza di talenti. Lo stesso valeva per Sticks. 


In quanto saggio ed elfo supremo, Sticks era molto rispettato da tutti gli elfi. Persino per l’imperatore dell’Impero Saharan sarebbe stato il benvenuto. Eppure, si accontentava di insegnare a delle persone comuni in un piccolo regno? L’intero continente sarebbe andato nel caos se si fosse saputo. Tuttavia, la gente di Overgeared non sapeva che Sticks fosse una figura così importante. Pensavano solo che fosse molto più semplice e più veloce imparare da lui. 


“Per coloro che inseguono costantemente il cambiamento e per gli elementali<b>1</b> che desiderano preservare la natura è difficile andare d’accordo. È una possibilità molto rara che gli umani e gli elementali riescano a contrattare tra loro, un evento speciale che si verifica una volta ogni 100 anni. Devono essere stabilite diverse condizioni…”


“Sticks!”


“…?”


Un gruppo di studenti molto motivati e di talento era stato selezionato per essere istruito separatamente. Sticks, che stava illustrando loro le caratteristiche di base degli elementali, fu preso di sorpresa dall’improvvisa apparizione di Grid. Si scatenò un putiferio.


“Wahhhh!”


“Re Grid!”


“Vostra Maestà, vi amo!”


L’affetto degli studenti per Grid era profondo, dato che aveva fornito a tutti le stesse opportunità di istruzione, senza far caso allo status. In particolare, l’affetto degli studenti più motivati aveva radici ancora più profonde. Quelli che avevano particolarmente a cuore le questioni di classe apprezzavano immensamente Grid. 


“Io sono Adon ed ho avuto il miglior punteggio in questo test! Voglio lavorare al servizio del Re Grid quando completerò la mia istruzione e otterrò il diploma!”


“Sono Shannon, sarò la prima nei risultati del prossimo test. Vi prego, ricordatevi che sto facendo del mio meglio per diventare una persona di talento per il Re Grid.”


Si davano molte arie, ma c’era anche un’infinita gratitudine in loro. I loro occhi luminosi e le loro parole piene d’entusiasmo permisero a Grid di dimenticare per un po’ la sua paura dell’impero.


“Non vedo l’ora che arrivi quel giorno.”


In origine, Grid desiderava diventare re per raccogliere più tasse dalla sua gente. Voleva poter mangiare e comprare tutto ciò che desiderava. Naturalmente, aveva ancora quel sogno. Ma ora c’era un prerequisito da soddisfare prima di poter realizzare quel desiderio.


Che le condizioni di vita delle persone migliorassero. Più la sua gente stava meglio, più tasse avrebbero potuto pagare. Esatto. Grid era avido, ma era molto diverso dall’imperatore. Non aveva alcuna intenzione di perseguitare i poveri. Era naturale: era stato povero per gran parte della sua vita. Conosceva meglio di chiunque altro le sofferenze che le persone in quella posizione subivano e non poteva agire come l’imperatore. L’egoismo di Grid non ricavava alcuna soddisfazione nel rifarsi sugli innocenti.


“Ho sentito che è arrivato un emissario dall’impero… Dev’essere qualcosa di brutto.”


Ipotizzò Sticks, vedendo Grid precipitarsi nell’accademia. Grid gli disse:


“Rimandami nel Continente Est. Oh, questa volta non dimenticare il rotolo per tornare nel Continente Ovest.”


“…”


La sua memoria era distorta! Grid ricordava che fosse stata colpa di Sticks se non aveva avuto con sé il rotolo di ritorno per il Continente Ovest. Sticks sospirò prima di porgergli un rotolo di movimento per il Continente Est e un rotolo di ritorno per il Continente Ovest.


“C’è una cosa che dovresti sapere.”    


“Cosa?”


“A Reinhardt non c’è un ambiente adatto per produrre dei rotoli. Devo tornare nell’Arcipelago di Behen per farli e sono necessari 28 giorni per produrre un solo rotolo.”


“…”


E se Sticks fosse stato via per un mese? Al momento, nell’Accademia di Overgeared mancavano molti insegnanti, dunque le lezioni si sarebbero interrotte. In altre parole…


‘Devo riuscire a fare il possibile con quest’unica occasione.’


Il piano originale di Grid per il Continente Est era semplice. Riportare indietro Idan, di modo che il suo cibo potesse dare ai membri di Overgeared la possibilità di incrementare le loro statistiche. Avrebbe potuto anche reclutare delle truppe d’élite e cercare il sostegno di Han Seokbong. Ma non sarebbe stato abbastanza per la situazione attuale.


‘Non posso andare nel Continente Est ogni volta che voglio… Questa volta, devo creare un esercito.’


***


[Hai usato il rotolo di movimento intercontinentale.]


[Sei arrivato a Pangea, il villaggio d’inizio del Continente Est.]






Quando arrivò sul Continente Est, Grid non riuscì a credere ai suoi occhi. Era ancora sbalordito dal potere del rotolo di Sticks, quando si rese conto che l’atmosfera di Pangea era cambiata dall’ultima volta.


‘Perché le persone hanno delle espressioni così cupe?’


In passato, Grid aveva fatto una grossa differenza a Pangea. Non solo aveva ricreato l’Arco della Fenice Rossa, ma aveva anche sradicato gli aghi rinforzati. A Pangea era tornata la pace, dunque avrebbe dovuto essere piena di energia. Era strano che tutta la gente per strada sembrasse terribilmente triste, come se fosse morto qualcuno. Nel mercato non volava una mosca. I mercanti e gli altri passanti guardavano a terra, senza mai alzare lo sguardo.


‘Che diavolo è successo?’


Grid apprezzava molto Sua, anche se era un po’ una pervertita. Era abbastanza bella da essere paragonata ad Irene. Naturalmente, quel fatto giocava un ruolo importante nel suo apprezzamento. Tuttavia, non era tutto. Nonostante fosse la figlia del Lord, non era arrogante. Aveva combattuto contro gli aghi rinforzati per la stabilità e la pace della gente.


‘…Però è una pervertita.’


Grid cominciò a dirigersi verso il Castello di Pangea. Poi, improvvisamente, qualcuno lo afferrò al polso. Quella mano esile apparteneva a Yang Fei, la dipendente del ristorante di Idan.


“Oh, ne è passato di tempo. Va tutto bene?”


Il saluto di Grid la fece arrossire in volto, solitamente inespressivo. Ma poi si guardò attorno e condusse Grid in un vicolo. 


<i>Tak!</i>


Yang Fei piazzò una mano sul muro a cui Grid era appoggiato e si avvicinò. Era appena stato spinto contro il muro da una ragazza che non era neanche adulta? Grid si sentì imbarazzato da quella situazione improvvisa e balbettò.


“P-Perché mi hai portato in questo postaccio? N-Non dirmi che tu…?”


Era diventata anche lei una pervertita?


‘Le donne del Continente Est sono davvero uno spasso.’


Il cuore di Grid cominciò a battere più forte, in attesa. Poi Yang Fei gridò.


“Perché…? Perché sei tornato?”


“Uh?”


L’espressione di Yang Fei era estremamente seria. Non riusciva a credere che quella ragazza così inespressiva fosse diventata così ansiosa e preoccupata. Ora gridava persino.


Grid assunse un’espressione seria e chiese, “Cos’è successo?”


In quel momento…


“Sob…”


Le spalle di Yang Fei tremarono e la ragazza cominciò a piangere. Tutte le preoccupazioni e la tristezza che si era tenuta dentro esplosero tutte in una volta, quando vide il volto sicuro di Grid.


“Lord Han Seokbong e Lady Sua sono stati trascinati nella capitale…”


“La capitale? La capitale del Regno di Cho?”


“Sì… Le voci dicono che il re volesse sapere la posizione di Grid. Lord Han Seokbong si è rifiutato di rispondere ed è stato dichiarato un traditore.”


“La mia posizione?”


Grid lo notò subito.


‘Voleva avere dalla sua parte il fabbro che ha creato un Arco della Fenice Rossa migliore dell’originale.’


Perché le persone al potere erano sempre così egoiste? Grid digrignò i denti.


Yang Fei lo sollecitò.


“Scappa. Se resti qui, i soldati del re ti cattureranno.”


In realtà, a Yang Fei Grid era mancato più che a chiunque altro. Ripensava al suo tocco ogni notte. Ma non voleva vederlo in pericolo. Per lei, che si era sempre sentita responsabile solo per il bene della sua famiglia, fin dalla tenera età, Grid era… Era la sua gioia. Voleva che stesse al sicuro.


“Non preoccuparti. Starò bene.”


Grid sentì che la mano di Yang Fei tremava e l’abbracciò. Voleva rassicurarla, ma l’eccitazione fu troppo per la ragazza. Il suo viso, il collo e le orecchie si infiammarono. Dall’altro lato, Grid capì che stava per ricevere una missione.


In quello stesso momento…


[Hai ricevuto una ★ Missione Nascosta ★ ‘Salva il Padre Han Seokbong e sua Figlia’.]


Per Grid stava per cominciare un nuovo episodio.




Elementale: un essere mitologico presente in diverse tradizioni spirituali e animistiche. La parola indica la peculiare caratteristica di tale creatura di appartenere ad uno solo dei quattro elementi classici: acqua, aria, terra e fuoco.


Traduzione di Martina Procida


Editing di Libusemumei
                                


                                



