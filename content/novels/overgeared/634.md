---
weight: 6340
title: Capitolo 634
pubDate: 2025-03-17T08:49:02.585Z
tags:
    - overgeared
---


In Satisfy gli utenti mangiavano per ripristinare la loro sazietà e per riprendersi dopo uno scontro. Il cibo era una fonte di energia essenziale.


Ma i piatti preparati da Idan erano spesso velenosi.


[Hai mangiato del cibo cattivo.]


[Hai subito un’intossicazione alimentare.]


[Hai resistito.]


[Hai mangiato qualcosa che non dovrebbe essere ingerito.]


[Sei stato avvelenato (grave).]


[Hai resistito.]


“…”


“Che ne dite? Non è delizioso?”


La strada per Kars, capitale del Regno di Cho.


Grid viaggiava con Idan e Yang Fei, soffrendo terribili dolori ogni volta che mangiava. Era torturato da un esperto di tortura.


‘Voglio che tu faccia del cibo che la gente possa almeno mangiare, anche se non è proprio delizioso… Nove su dieci dei tuoi piatti sono solo spazzatura.’


Non era possibile servire l’attuale cibo che Idan preparava ai membri e ai soldati di Overgeared. Se tutti avessero subito un’intossicazione alimentare, si sarebbe verificata una situazione senza precedenti e il governo sarebbe rimasto paralizzato.


‘Devo continuare a mangiare per permettere a Idan di migliorare le sue abilità culinarie.’


Grid era talmente determinato da essere disposto a sacrificare se stesso.


Per tutto il viaggio, costrinse Idan a preparargli costantemente del cibo. Non era una cosa che sarebbe stato possibile fare con una mente normale.


Si stava gettando nelle fauci dell’inferno per il bene di Overgeared.


“Grid, prendi un po’ di tè.”


Mentre soffriva gli effetti dell’avvelenamento da cibo, Grid aveva sempre più voglia di vomitare.


Yang Fei assunse un’espressione rattristata e si avvicinò col tè.


“G-Grazie…”


[Hai bevuto il tè di Berenas.]


[La tua mente e il tuo corpo hanno ritrovato la calma. Il tasso di recupero della salute è aumentato del 10% per 1 minuto.]


Le sue papille gustative, ormai marce, furono guarite grazie a Yang Fei.


Oltre che intelligente e versatile, Yang Fei era anche un’esperta di tè. L’erba, i fiori, le foglie e i ramoscelli che aveva raccolto lungo la strada li aveva usati per il tè, che possedeva effetti strepitosi. 


“Dove hai imparato questa tecnica?”


“È un’abilità che ho imparato lavorando nel ristorante di Idan per molti anni. A volte i clienti soffrono di intossicazione alimentare ed hanno delle crisi…”


“…”


Era davvero una risposta assurda.


Tuttavia, Grid fu lieto di scoprire che Yang Fei aveva un cuore gentile.


‘È brava ad individuare i talenti, ma questa ragazzina sa anche che la vita delle persone è preziosa.’


Ma si trattava di un fraintendimento.


Quell’impressione non durò a lungo.


“Era solo una questione di tempo prima che qualche cliente rimanesse ucciso. Se il ristorante chiudesse, io non perderei il mio lavoro? Ho ancora molti salari non pagati.”


“…Capisco.”


Più la osservava, più la compatibilità tra Yang Fei e Rabbit emergeva.


‘Se affido Yang Fei a Rabbit, lei lo sosterrà adeguatamente e la sua efficienza aumenterà.’


Prima di tutto, non poteva affidare Yang Fei a Lord.


‘Quel ragazzo farebbe diventare qualunque fanciulla la sua amante, indipendentemente dall’aspetto o dall’età.’


Naturalmente, il giovane Lord ancora non lo sapeva. Pensava che amante avesse lo stesso significato di amico. Il problema era che le donne non lo accettavano.


‘Le ragazze nubili sognano di diventare principesse un gior… Cosa?’


Improvvisamente, pensando a Lord, Grid ebbe un’idea.


‘Se il dodicenne Lord venisse portato nell’impero come ostaggio…’


Tutte le donne dell’impero non si sarebbero innamorate di lui?


‘Il mio Lord è fantastico!’


[…]


Era naturale per Grid elogiare Lord, che era il più grande genio del continente.


La fiducia che Grid riponeva in suo figlio era più grande di una montagna.


‘Nell’impero, Lord avrebbe molto spazio per giocare… No, non posso lasciare che venga preso in ostaggio.’


<i>Clang.</i>


Grid accarezzò la collana che aveva ricevuto da Lord.


‘Per amore di Lord, devo ottenere il potere necessario per resistere all’impero. Non posso lasciargli vivere delle esperienze traumatiche.’


Quando ci pensava poteva anche sopportare di mangiare i piatti di Idan.


Grid si preparò, mentre Idan cucinava un nuovo piatto usando la carne di un mostro appena cacciato.


***


“Non è facile come pensavo.”


Muto gestiva un’impresa di medie dimensioni, con un volume commerciale mensile del valore di quasi 10.000 monete d’oro.


Al momento, era il terzo mercante in classifica e stava facendo da pioniere nel Continente Est. 


Sognava di esplorarlo tutto e aumentare il numero dei suoi clienti. 


Tuttavia, il Continente Est aveva una difficoltà troppo elevata rispetto al Continente Ovest. La maggior parte delle volte non era facile commerciare con i PNG, indipendentemente dal loro status. Inoltre, il livello dei mostri nei campi era così alto che non era facile neanche spostarsi tra paesi e villaggi.


‘La reputazione che mi sono costruito nel Continente Ovest non conta nulla qui, perciò mi sento un totale novellino.’


Se fosse riuscito ad aumentare il suo numero di clienti nel Continente Est, avrebbe ottenuto dei prodotti speciali e sarebbe diventato più competitivo. 


Una volta che il suo volume commerciale e i suoi profitti fossero aumentati in modo considerevole, sarebbe salito in cima alla classifica dei mercanti.


Muto sognava un futuro luminoso, ma poi cominciò a sentirsi nervoso. Erano passati 10 giorni dall’ultima volta che aveva avuto un cliente e il suo entusiasmo aveva cominciato ad affievolirsi.


‘Se la gente del Continente Est credesse al fatto che sono in grado di muovermi liberamente tra i due Continenti, riuscirei ad espandere la mia impresa facilmente.’


La gente del Continente Est non credeva negli spostamenti intercontinentali. Credevano che Muto fosse finito lì a causa di un incidente.


“Ugh, è frustrante.”


In passato, Muto si era dedicato soprattutto agli scambi con il Conte Butin dell’Impero Saharan. Il territorio del Conte era considerato come un villaggio turistico per nobili e Muto vi vendeva spesso oggetti di valore.


Ma un giorno, il suo rapporto con il Conte Butin si era rovinato. Era accaduto quando le sabbie di Reidan avevano iniziato ad essere vendute come un rimedio di longevità. 


Man mano che si era stabilita la ridicola formula ‘Conte Butin = rimedio di longevità di lusso’, l’interesse dei nobili per le merci di Muto era diminuito. Dopodiché, Muto era diventato insignificante.


Ora aveva bisogno del Continente Est per riprendersi. Se non avesse recuperato lì i suoi profitti, non sarebbe stato più in grado di far fronte alla diminuzione del volume commerciale della sua compagnia.


‘Guardando le tendenze di questi giorni, potrei scendere al 7° posto.’


Se avesse perso il suo posto in classifica, era probabile che avrebbe perso anche i suoi sponsor. Il suo orgoglio di mercante era a pezzi.


‘Quando arriverò a Kars, devo vedere il Re di Cho. Se illustro al re la cultura del Continente Ovest… Eh?’


Muto stava attraversando il Continente Est insieme ai mercenari che aveva preso al suo servizio, quando improvvisamente si fermò sul posto.


Una vista spettacolare si stava dispiegando nella valle in lontananza.


“Questa è la tecnica segreta tramandata nella mia famiglia per generazioni! Sfilettatura! Mi sono allenato molto per preparare il pranzo di oggi!”


“N-No, questa non è una carpa, è una sirena…”


“È comunque per metà pesce. Che c’è di male?”


“…?”


Era una vista rara.


La sirena di livello 300 nella valle tremò, mentre un uomo di mezza età le si avvicinava tenendo in mano un coltello da cucina.


La cosa più impressionante era l’uomo dai capelli corvini che cercava di tenere l’uomo di mezza età lontano dalla sirena.


‘Grid…?’


La prima classe leggendaria e il primo re.


L’uomo più famoso al mondo che aveva compiuto infinite prodezze.


‘Perché è qui?’


Era una coincidenza?


Sul volto meravigliato di Muto si aprì un sorriso.


‘Questo dev’essere un segno del destino.’


In effetti, Muto odiava Grid.


Era stato lui ad avere l’idea di vendere il rimedio di Reidan.


Per dirla tutta, la rovina di Muto era dovuta a Grid. Era naturale che provasse del risentimento.


Ma in quel momento, i suoi sentimenti nei confronti di Grid furono spazzati via.


Adesso pensava di essere legato a lui dai fili del destino.


“Avevo intenzione di riposarmi un po’ in quella valle ma qualcun altro è arrivato prima.”


“Le dispiace?”


Chiese un mercenario.


Muto scosse il capo.


“Vi taglierò la testa se anche solo uno di voi si azzarda a chiedergli di andarsene.”  


“…?”


I mercenari si accigliarono.


Erano i guerrieri più forti di Zentu. Muto li aveva reclutati proprio perché ne riconosceva il valore.


Eppure, quell’uomo dai capelli neri avrebbe potuto ucciderli tutti?


“Non posso accettarlo.”


Zentu.


Si trattava di un villaggio situato vicino alla comunità della regina ratto, che era stata distrutta da qualcuno alcuni mesi prima.


Per sopravvivere ai ratti, gli abitanti di Zentu si erano allenati senza sosta fino ad ottenere il titolo di guerrieri. Erano molto fieri delle loro abilità.


“Non dovremmo verificare se è davvero più forte di noi?”


I mercenari non riuscivano a nascondere il loro disagio.


“Oh, non mangiate le sirene. È come carne umana.”


<i>Peeng!</i>


<i>Pepepepepeok!</i>


“…?”


Ci fu un’esplosione nella valle.


Era stata causata dall’uomo dai capelli corvini, che aveva fatto ricorso all’arte della spada e alla magia.


“Q-Questo è impossibile.”


I mercenari erano senza parole.


Loro erano a malapena in grado di respingere le sirene della Valle Jam una alla volta. Le sirene erano abbastanza forti da poter essere paragonate ai ratti velenosi.


Ma quell’uomo ne aveva fatte fuori a dozzine in un batter d’occhio. Era di un altro livello. 


“Che ne dite? Non è tutta un’altra classe? Ho sentito che i guerrieri di Zentu ammirano le persone forti. Be’, lui non è forte?”


“Gulp.”


I mercenari non risposero alla domanda di Muto. Riuscivano solo a deglutire e avevano i brividi.


‘Se l’avessimo incontrato alla sprovvista…’


‘A quest’ora avremmo fatto la stessa fine delle sirene.’


Avevano i brividi anche solo ad immaginarlo.


‘Uh?’


Tutti i mercenari scossero la testa.


Improvvisamente, l’uomo dai capelli neri tirò fuori ago e filo e cominciò a cucire.


“C-Cosa?”


I mercenari erano sorpresi. E Muto più di loro.


‘Sta cucendo un tessuto? Come può Grid, un fabbro, occuparsi di tessuti?’


Non era solo una celebrità.


Continuavano ad incontrarsi per caso e Grid costituiva una costante fonte di interesse.


Muto si convinse.


‘Questa è la mia occasione.’


Quell’incontro accidentale sarebbe stata l’opportunità della sua vita.


“Ok… Andiamo. Prima di tutto, salutiamolo.”


Muto fece un respiro profondo per scrollarsi di dosso la tensione e l’eccitazione, prima di approcciare Grid insieme ai suoi mercenari.


Sentì odore di cibo andato a male mentre si avvicinava, ma non se ne curò.




Traduzione di Martina Procida


Editing di Libusemumei
                                
                                



