---
weight: 6500
title: Capitolo 650
pubDate: 2025-03-17T08:49:02.589Z
tags:
    - overgeared
---


Naturalmente, per la maggior parte, i ranker non ufficiali erano anonimi. Nel vasto mondo di Sarisfy, c’erano persone che nascondevano intenzionalmente la loro esistenza e non erano note al pubblico. Ares non faceva eccezione. I membri di Overgeared sapevano della sua esistenza, ma era sconosciuto ai giocatori comuni.


Il Regno di Belto. Le dimensioni della sua economia e del suo territorio effettivo lo rendevano il regno più piccolo della parte più orientale del Continente Ovest. Non c’erano chiari vantaggi a risiedere in quel luogo, dunque la segretezza dell’Armata di Ares era garantita. Tuttavia…


“Il Regno di Overgeared ci ha proposto un’alleanza. Ci aiuteranno a prendere il controllo del Regno di Belto e accresceranno il nostro potere contro l’impero.”


“…?”


La Gilda di Overgeared era a conoscenza della loro armata? Sapevano anche che Ares puntava al Regno di Belto? I membri dello staff chiamati da Ares rimasero sorpresi. Ma si trattava solo di una parte di loro. La maggioranza rimase insensibile alla notizia.


“Non è una sorpresa che la Gilda Overgeared sappia di noi.”


“Si dice che tra Grid e Kraugel ci sia un rapporto speciale. Kraugel ha fatto trapelare le nostre informazioni e le ha passate alla Gilda Overgeared.”


“Non dovresti accettare l’offerta di alleanza della Gilda Overgeared. Stanno usando una scusa per impedirci di dare la caccia a Kraugel.”


“La Gilda Overgeared sa anche che stiamo dando la caccia a Kraugel? Di sicuro Kraugel non andrebbe a cercare aiuto da Grid? Non riesco ad immaginarlo.”


“Neanch’io. L’offerta della Gilda Overgeared è irrilevante per Kraugel. Overgeared vuole qualcos’altro.”


“Dobbiamo determinare quale sia la loro vera intenzione prima di decidere se sia il caso di accettare l’alleanza o no. Dovremmo essere in una posizione di vantaggio.”


Ares rimase in silenzio mentre il suo capo dello staff parlava. Far sentire i suoi sottoposti liberi di esprimersi senza doversi preoccupare di una qualche ripercussione sulla loro posizione era il modo migliore per prendere la decisione ideale sulle questioni più complesse. Questo era uno dei maggiori punti di forza di Ares.


“Sai che i Cavalieri Rossi sono tornati all’impero dopo aver vinto la guerra contro il Regno di Belto e aver stabilizzato le retrovie?”


“…”


Scott, uno degli assistenti più vicini ad Ares, aprì bocca e la folla ammutolì. L’attenzione di tutti era focalizzata su quello che Scott stava per dire.


“È molto probabile che l’impero stia spostando di nuovo la propria attenzione sul Regno di Overgeared. Sono sotto pressione a causa dell’impero e ci hanno offerto un’alleanza per salvarsi.”


“Allora il Regno di Overgeared ci ha offerto un’alleanza perché…”


“Intendono aiutarci per causare disordine nelle retrovie dell’impero ed espandersi nel frattempo?”


“È la ragione più ovvia.”


“Um.”


Ares, ancora in silenzio, infine annuì. Quel gesto mostrava che era d’accordo con Scott.


“La Gilda Overgeared ha proposto un’alleanza con l’intenzione di ‘aiutarci’, ma in realtà sono loro ad aver bisogno di aiuto.”


Il Regno di Belto era stato sconfitto nella guerra e l’impero aveva già perso interesse per esso. Ares non aveva fretta. Aveva usato la sua posizione di duca nel Regno di Belto per costruire le sue forze un passo alla volta. Avrebbe aspettato il momento giusto per rovesciare la famiglia reale e conquistarlo. 


‘Già, non ho bisogno dell’aiuto della Gilda Overgeared.’


Naturalmente, sarebbe stato molto più facile e rapido inglobare il Regno di Belto se avesse avuto dalla sua l’aiuto della Gilda Overgeared. Ma tra gli obiettivi finali di Ares c’era anche Overgeared. Aiutare il nemico avrebbe solo finito per rafforzarlo.


“Rifiuterò l’offerta di alleanza.”


Nel momento in cui Ares prese la sua decisione…


“Ares! Ares!”


L’altro assistente di Ares, Luck, si precipitò nella sala delle riunioni. Inizialmente aveva detto che la riunione era noiosa ed era andato a cacciare. Ora tutti erano curiosi di sapere perché stesse facendo tanto chiasso.


“Che sta succedendo?”


Chiese Scott, al posto di Ares.


“L’armata reale sta arrivando qui!”


“Cosa?”


Ares era stato in grado di arrivare al rango di duca nel Regno di Belto perché aveva dimostrato grande lealtà. In superficie, Ares era la persona più leale del regno. Era naturale per il re e per la famiglia reale fidarsi di lui. Dunque, perché era stato inviato un esercito?


Cosa stava succedendo, tutto d’un tratto? Ci fu un gran trambusto nella sala delle riunioni a causa di quella situazione inaspettata. Nel bel mezzo di tutto quel caos, Ares e Scott se ne stavano immobili, con le mascelle serrate.


‘È chiaramente un piano di Lauel.’


Il Regno di Overgeared era stato fondato grazie al potere di Grid e al cervello di Lauel. L’intelligenza di quest’ultimo era universalmente riconosciuta, anche da Ares e da Scott.


“Ares, è chiaro che Lauel sta cercando di seminare discordia tra noi e la famiglia reale.”


“Lo so. Per costringerci all’alleanza!”


“Cosa? La situazione attuale è stata indotta dalla Gilda Overgeared?”


“È vergognoso! Non accettate l’alleanza!”


Gridò agitato un capo dello staff, dopo aver sentito la conversazione tra Ares e Scott. In particolare, la faccia di Luck era paonazza. Lui era in competizione con Kraugel. Aveva continuato a dargli la caccia dopo che il livello di Kraugel era stato resettato e adesso era furioso con la Gilda Overgeared.


“Dopo aver superato questa crisi e aver preso il controllo del Regno di Belto, dovremmo dirigerci subito verso il Regno di Overgeared?”


Scott cercò di placare l’agitato Luck.


“No, è impossibile. Non possiamo battere la famiglia reale con il nostro attuale potere.”


Il Regno di Belto poteva anche essere piccolo, ma il livello della loro armata era enorme. Era stato tutto merito di Ares. Nel frattempo, l’Armata di Ares aveva sviluppato una milizia e un’organizzazione militare sistematica per ottenere la fiducia della famiglia reale di Belto. Rappresentava anche un mezzo per accrescere le forze contro l’impero. Ora gli sforzi del passato erano diventati un veleno, rivoltatosi contro di loro. Erano furiosi, ma cosa potevano fare?


“Accettate la proposta della Gilda di Overgeared.”


Scott iniziò a persuadere Ares.


“Non è meglio preoccuparsi del nemico di fronte a noi piuttosto che di un nemico futuro?”


“…”


Naturalmente Ares lo sapeva. Ma non voleva farlo. Il suo orgoglio soffriva a prendere decisioni in accordo con le intenzioni di altri.


“Un giorno li ripagherai per la disgrazia di quest’oggi. Troverai l’occasione giusta se prendi il controllo del Regno di Belto e ritrovi un po’ di stabilità.”


“…Non si può evitare.”


Sotto la costante persuasione di Scott, Ares fece finalmente la sua scelta. Dopotutto, non era il tipo da prendere una decisione sciocca solo per orgoglio.


“Accetterò l’offerta di alleanza.”


***


Il Regno di Belto. L’armata reale che fece ingresso nel Ducato di Ares era divisa in otto corpi. La polvere che si sollevava come scossa da una tempesta e le grida acute provenienti da ogni direzione fecero accigliare Grid, sospeso nel cielo.


<i>-Non c’è stata ancora nessuna risposta?</i>


Grid osservò verso terra e inviò un bisbiglio impaziente. Era terribile guardare gli abitanti PNG morire senza poter fare nulla. Lauel rispose al bisbiglio di Grid.


<i>-Ares non avrà altra scelta che accettare la nostra offerta. Non dovete preoccuparvi. Presto o tardi, avremo una risposta.</i>


<i>-È questo il problema.</i>


Lauel aveva architettato quella situazione affinché l’armata reale attaccasse il Ducato di Ares. Ares era stato spinto all’estremo e ora era costretto ad accettare l’alleanza. A Grid non piaceva.


<i>-Possiamo fidarci di un’alleanza del genere?</i>


<i>-In primo luogo, non potremmo mai essere amici di Ares. La sua ambizione è troppo grande e non può coesistere con noi. Per essere precisi, questo è un rapporto d’affari a breve termine. Non c’è bisogno di metterne in discussione la validità.</i>


<i>-…Mmm.</i>


Ciononostante, vedere degli innocenti PNG che venivano massacrati era doloroso. L’armata reale stava trucidando gli abitanti del Ducato di Ares, senza che questi comprendessero la situazione. Il Regno di Belto aveva tacciato tutti gli abitanti del Ducato di Ares di essere complici di Ares.


‘Non possono trascurare i potenziali rischi.’


Ognuno aveva le proprie ragioni. Grid stava cercando di calmarsi, quando arrivò un bisbiglio di Lauel.


<i>-Ares ha accettato l’alleanza. Tuttavia, ha posto una condizione. Hanno chiesto che la Gilda Overgeared fermi due degli otto corpi dell’armata reale. Vuole che fermiamo la loro avanzata per tre giorni fino a che la forza principale che è stata mandata altrove per essere addestrata non arriva.</i>


<i>-Non abbiamo architettato noi questa messa in scena?</i>


<i>-Vogliono testare le abilità dei nostri alleati.</i>


<i>-Non mi hai forse detto di non esporre le mie abilità?</i>


<i>-Sì, è pericoloso esporre tutto il tuo potere a un potenziale nemico. Usate solo le abilità che avete esibito durante l’assalto a Belial.</i>


Un sorriso affiorò sul volto di Grid.


<i>-Allora mi occuperò di due delle divisioni nemiche.</i>


<i>-…No, dovete solo tenerli occupati per tre giorni… Vostra Maestà? Vostra Maestà? Signore?</i>


***


“Ho sospettato di Ares fin dall’inizio.”


Il Duca Vanish. Originariamente era l’uomo più potente del Regno di Belto. Ma mentre Ares emergeva come una cometa e ascendeva al rango di duca, egli aveva perso molto potere. La famiglia reale, gli ufficiali e persino la gente: tutti apprezzavano il Duca Ares più del Duca Vanish. Vanish poteva solo restare a guardare mentre Ares espandeva le sue forze. Il senso di perdita del Duca Vanish era stato insopportabile. Il potere che era riuscito ad ottenere grazie alla lealtà che la sua famiglia aveva dimostrato nei confronti del Regno di Belto per generazioni era andato perduto a causa di un tipo spuntato dal nulla.


Ma per lui era stato virtualmente impossibile tenere Ares sotto controllo. Era troppo abile. La sua abilità in ambito militare era tale che la debole potenza militare del Regno di Belto aveva fatto passi da gigante in soli tre anni. Se non ci fosse stato l’impero di mezzo, il Regno di Belto sarebbe riuscito ad espandere il suo potere anche a scapito altri regni.


‘Non ha senso che una persona così potente sia leale a un piccolo regno come il nostro.’


Persino l’Impero Saharan avrebbe voluto un talento del genere. Allora perché Ares era leale al Regno di Belto? Il Duca Vanish era pieno di dubbi. Ecco perché era contento delle notizie che erano arrivate pochi giorni prima. L’obiettivo finale del Duca Ares era di conquistare il Regno di Belto.


Ce n’era ampia evidenza nel rapporto anonimo. Vi erano riportati tutti i movimenti del Ducato di Ares. L’armata dispiegata dal Duca Ares sarebbe stata in grado di avanzare sulla capitale in ogni momento. Inoltre, stavano facendo pratica di strategie di guerra in una città che ricreava la stessa struttura della capitale. Si trattava di un esercizio militare inteso a prendere il controllo della capitale.


Il Duca Vanish aveva fatto rapporto al re e questi, che era estremamente furioso a causa della grande fiducia che riponeva nel Duca Ares, gli aveva ordinato di invadere immediatamente il Ducato di Ares. Aveva persino avuto il sostegno dell’armata reale!


“Può fermare 10.000 truppe?”


La forza della famiglia reale aveva tutt’altra dimensione. Erano attivi ed erano cresciuti molto nella guerra contro l’impero. Al contrario, Ares aveva perso una considerevole quantità di truppe nella guerra contro l’impero. Ora non aveva più il potere sufficiente per affrontare l’armata reale.


“Uhuh… Uhahahah! Schiacciateli! Bruciate la terra su cui Ares ha messo piede e distruggete tutte le strutture che ha toccato! Cancellate il Ducato di Ares dalle mappe!”


“Waaaahhhhhhh!”


Il Duca Vanish si sentì pieno di gioia mentre l’armata reale avanzava senza ostacoli. L’esercito si divise in otto corpi per bruciare l’intero Ducato di Ares. Nessuno sarebbe stato in grado di fermarlo. O, almeno, era quello che pensava.


