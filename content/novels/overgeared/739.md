---
weight: 739
title: Capitolo 739
pubDate: 2025-03-20T11:48:41.413Z
tags:
    - overgeared
---


‘È così. Perché cercano di colpirmi sempre alle spalle?’


Grid amava Satisfy. Ne era entusiasta. Grazie ad esso era cresciuto, si era creato dei legami preziosi e aveva trovato il successo nella vita. Ma curiosamente, si sentiva ostile nei confronti del Gruppo S.A. Ed era naturale nella sua posizione.


C’erano spesso stati dubbi sulle manipolazioni che avvenivano nel gioco ed ogni volta che si teneva una Competizione Nazionale, Grid pensava che il Gruppo S.A. stesse cercando di proteggersi da lui. Ecco perché non si fidava di loro. Aveva dubbi anche riguardo a quell’evento. Mentre gli altri rappresentanti ne discutevano, Grid aveva cercato di scovare una qualche trappola nascosta nel sistema di gioco. Aveva preso nota del limitato numero di pozioni che ogni giocatore poteva portare con sé; aveva usato la sua esperienza e il suo istinto per individuare delle potenziali trappole.


Poi, davanti alla finestra di selezione della classe, l’aveva finalmente notato la trappola nascosta.


‘Sacerdote.’


Appena l’aveva vista aveva pensato fosse una classe davvero scarsa. I guerrieri sembravano potenti fin dall’inizio, mentre i maghi e i produttori potevano acquisire maggiore potere ottenendo determinate armi. In confronto alle altre classi, i sacerdoti non ricevevano in dotazione nessun oggetto. Non possedevano alcun potere offensivo e sarebbero stati in netto svantaggio nella seconda metà del gioco. Tuttavia, tutte le classi possedevano 20 punti salute e non c’era altro modo per ripristinarla se non attraverso le pozioni. Perciò i pensieri di Grid erano pian piano cambiati.


‘I giocatori possono portare solo due pozioni, ma non c’è un limite al numero di scritture di cui un sacerdote può entrare in possesso.’


In altre parole, ciò significava che un sacerdote poteva portare con sé un gran numero di scritture.


‘Con questo dettaglio, un prete ha un grande potenziale.’


Era quasi alla pari con un mago in possesso di una bacchetta magica. Un mago avrebbe potuto infliggere 3 punti di danno ad un sacerdote, mentre quest’ultimo avrebbe potuto infliggere solo 1 punto di danno al mago. Il sacerdote sarebbe morto con 9 colpi, mentre il mago con ben 19 colpi. Ma cosa sarebbe successo se il sacerdote si fosse assicurato un gran numero di scritture? Ogni volta che avesse letto una scrittura, il sacerdote avrebbe recuperato 10 punti salute e in questo modo avrebbe potuto vincere. Tutto ciò era rilevante solo se il sacerdote riusciva ad entrare in possesso di molte scritture. Se non fosse riuscito in questo sarebbe stato il più debole giocatore sul campo.


Ma tra i 1500 delegati, il numero di giocatori che aveva scelto la classe del sacerdote era così piccolo che Grid non contemplò neanche la possibilità di non riuscire a trovare delle scritture. La gente percepiva la classe del sacerdote come molto rischiosa. Grid la pensava diversamente. Era convinto che sarebbe stato relativamente facile assicurarsi le scritture e perciò aveva scelto la classe del sacerdote. Lo aveva fatto tenendo in conto l’inclinazione del Gruppo S.A. a colpire i giocatori alle spalle.


‘Nella descrizione della classe si dice che le scritture sono sparpagliate su tutta la mappa.’


Non si diceva che fosse difficile ottenerle. Il loro valore era troppo grande paragonato a quello delle sculture. Mentre la maggior parte della gente pensava che fossero ‘difficili’ da ottenere, Grid la pensava all’opposto e da ciò derivò la sua scelta.


I santuari. I piccoli edifici indicati sulla mappa sembravano urlare ‘qui c’è una scrittura!’


‘In realtà non è difficile trovarle.’


Naturalmente, avrebbe potuto trattarsi di una trappola. Inoltre, la quantità totale di scritture avrebbe potuto essere molto ridotta. Ma poteva rendersene conto solo verificandolo direttamente.


‘Oltre che nei santuari, potrebbero esserci altre scritture altrove. Sono ovunque sulla mappa.’


Grid si decise e cominciò a muoversi verso il santuario più vicino. Per un po’ si concentrò sulla comprensione delle sue abilità fisiche saltando, correndo, agitando i pugni, calciando, ecc. Il risultato?


‘È come un personaggio di livello 10.’


In Satisfy un personaggio base possedeva 1 punto di velocità d’attacco e 3 punti di velocità di movimento. Naturalmente, la velocità di movimento era maggiore. In ogni caso, erano queste le statistiche in Battlefield.


‘Il potere d’attacco e la salute sono fissi, dunque forza e stamina sono inutili… Il problema è la vista.’


Grid sentiva che la sua vista avrebbe potuto seguire un attacco, se si fosse trovato a fronteggiare un colpo al secondo. Concentrandosi il più possibile, gli sembrò di poter evitare l’attacco di un nemico una volta ogni tre colpi. E proprio qui stava il problema.


‘Anche gli altri possono farlo…’


Un sacerdote con un potere d’attacco fisso ad 1 poteva davvero sconfiggere un nemico? Specialmente nel caso in cui si fosse trovato ad affrontare un maestro del controllo come Kraugel o uno dei membri di Overgeared?


‘È la situazione peggiore.’


Grid comprese che, come per Satisfy, Battlefield era un gioco che richiedeva controllo e cominciò ad accusare lo stress. Piuttosto che sentirsi insicuro riguardo alle sue abilità di controllo, lo preoccupava il fatto di conoscere troppe persone con un controllo eccezionale.


‘Credo che la maggior parte di loro abbia scelto la classe del mago.’


Grid era un tipo diverso di ranker. Perciò conosceva bene le caratteristiche dei ranker con un buon controllo. Quelli più sicuri delle proprie abilità avrebbero puntato in alto. Data la loro inclinazione, era più probabile che scegliessero il mago piuttosto che il guerriero. Dall’altro lato, era improbabile che scegliessero il sacerdote, con elevate possibilità di sopravvivenza e un danno scarso.


“Gulp…”


Grid sentì la mente e il corpo irrigidirsi e deglutì nervosamente. Dato che c’era la possibilità di sbagliare, non era più così sicuro di riuscire a combattere contro i giocatori più abili, pur avendo molte scritture.


‘Se i miei colpi vanno a segno infliggerò 1 punto di danno, ma se sbaglio… No, non scoraggiarti.’


Negli ultimi anni in cui aveva giocato a Satisfy, aveva scoperto quanto fosse prezioso mantenere una mentalità altamente disciplinata. La tensione che aveva avvertito nella mente e nel corpo si allentò pian piano.


‘Al momento, non sono messo così male nel controllo. Se uso bene le scritture, posso farcela.’


Si sentì più fiducioso quando ripercorse mentalmente le infinite battaglie vinte contro i nemici che aveva incontrato. Mentre si muoveva verso il santuario, i suoi occhi erano tornati determinati. Non c’era più esitazione, ma procedeva guardando dritto davanti a sé.


***


‘C’è un’elevata probabilità che qui ci sia una scrittura.’


Più della metà dei 1500 giocatori connessi a Battlefield si stava concentrando attorno ai santuari. Non c’era ragione per ignorarli, nonostante riguardassero soprattutto i sacerdoti. Ogni piccolo santuario era attorniato da almeno un centinaio di persone. Tutti rimanevano nascosti e trattenevano il fiato, mentre tenevano d’occhio l’entrata.


Nonostante non fossero sacerdoti bramavano le scritture, dato che potevano essere usate come merce di scambio o per ridurre le potenzialità dei sacerdoti. Ma, passati un paio di minuti, nessuno si era ancora deciso ad entrare nel santuario. Era naturale. Tutti sapevano che c’erano dei nemici nascosti nei paraggi. Il primo a muoversi sarebbe stato inevitabilmente un perdente. Quella persona fece la sua comparsa.


“Oh! La porta è chiusa. Questo significa che nessuno è ancora entrato? Non è un’occasione d’oro?”


“…?”


Una figura misteriosa si precipitò verso il santuario senza esitazione! Gli altri giocatori non lo sapevano, ma si trattava di Grid. Mentre loro se ne stavano immobili e preoccupati per ogni tipo di pericolo, quel tipo si era presentato davanti all’entrata così sfacciatamente? La gente faceva fatica a comprendere il modo di pensare di Grid.


‘È mai possibile?’


‘Potrebbe essere una trappola!’


1500 persone partecipavano all’evento. I giocatori si ritrovarono confusi e in preda a mille preoccupazioni e non riuscirono a reagire. Dall’altro lato, Grid stava già spalancando la vecchia porta del tempio. Era certo di essere al sicuro. Fu come si aspettava.


‘Non c’è pericolo di incontrare un cecchino. Non credo che gli altri giocatori abbiano già ottenuto un arco e delle frecce.’


In base a ciò che aveva letto nella finestra di selezione del personaggio, Grid aveva capito che l’arco era un’arma molto utile. Era sicuro che non sarebbe stato affatto facile ottenere un’arma capace di sferrare attacchi a distanza e, in questo caso, il suo ragionamento era giusto. Delle dozzine di persone che lo guardarono entrare nel tempio, nessuno si era ancora procurato un arco. Nessuno poteva colpirlo a distanza. Anche se avessero avuto un arco, non avrebbero potuto usare una freccia, dato che era un oggetto consumabile.


‘Innanzitutto, usare un arco in questo momento significherebbe diventare il bersaglio di tutti i giocatori nascosti qui attorno.’


Molti avrebbero voluto rubare un oggetto così prezioso.


<em>Step, step.</em>


Grid entrò nel tempio in tutta sicurezza. Cercò un po’ intorno e sorrise: in un angolo trovò non solo la scrittura, ma anche un arco.






[Hai ottenuto una scrittura.]






[Hai ottenuto un arco.]


[Scrittura]


Aprendo il libro ti verranno rispristinati 10 punti salute.


Classi Disponibili: Sacerdote






[Arco]


Un’arma capace di colpire un nemico a 10 metri di distanza. Usandolo consumerai una freccia.


Classi Disponibili: Guerriero, Produttore






“Ok!”


Grid era deliziato: aveva ottenuto la scrittura molto più facilmente di quanto si fosse aspettato e aveva persino trovato l’arco come extra. Si sentì bene perché l’operazione era andata liscia dall’inizio alla fine.


‘Sarebbe stato meglio se avessi trovato un’arma che posso davvero usare, piuttosto che un arco. Be’, ora ce l’ho, quindi lo metterò a frutto.’


Grid mise l’arco nel suo inventario, che poteva contenere fino a 30 oggetti. Poi si preparò ad uscire dal tempio.


“Aspetta.”


Una donna entrò nel santuario subito dopo Grid e gli bloccò la strada. Nella mano reggeva una spada e gliela puntò contro per minacciarlo.


“Dammi la scrittura. Altrimenti ti ucciderò.”


‘Maledizione.’


Fino a quel momento le cose erano andate anche troppo bene. Accigliandosi, Grid udì rumori di lotta e grida fuori dal santuario.


‘Dei giocatori si sono messi a combattere tra loro dopo che mi hanno visto entrare nel santuario?’


Doveva svignarsela in fretta. Grid estrasse l’arco dall’inventario, poi si rivolse alla donna con la maschera.


“Non c’era nessuna scrittura qui. C’era solo questo arco.”


“Come faccio a crederti?”


“Non puoi fare altro. Ma sto dicendo la verità.”


Grid era stato un guerriero, un fabbro leggendario e poi era diventato re. La sua esperienza in Satisfy non era paragonabile a quella dei giocatori comuni. Perciò…


A differenza degli altri, poteva giudicare più facilmente l’opportunità di entrare nel tempio e affrontare con calma quel momento. Grid non se ne rendeva conto, ma il modo in cui pensava e si comportava era diverso da quello delle altre persone.


“L’arco non è un’arma difficile da ottenere? Non è facile trovarlo all’inizio. Sfortunatamente, la scrittura che desideravi non c’era, ma ho questo arco. Facciamo uno scambio: l’arco per la tua spada.”


Il suggerimento di Grid confuse la donna.


“Perché dovrei?”


In risposta alla domanda, Grid mentì come fosse una cosa naturale.


“L’arco non è molto meglio della spada? Non ti sembra uno scambio vantaggioso? È una grossa perdita per me, ma non voglio scontrarmi con te se non è necessario.”


La donna rifiutò.


“Non si può usare l’arco senza frecce. Non sembra che tu abbia altre armi oltre all’arco. In questa situazione posso facilmente sopraffarti…”


“Allora fallo.” Grid la interruppe nel bel mezzo del discorso. Ripose l’arco nell’inventario e alzò i pugni. “Dato che hai rifiutato l’arco, devi essere un sacerdote o un mago. Il tuo potere d’attacco con la spada è lo stesso che ho io a mani nude. Giusto? Allora combattiamo. Facciamoci questa scazzottata.”


“Cosa…?”


La donna andò nel panico.


‘È un guerriero, non un prete?’


La scrittura era un oggetto ricercato dai sacerdoti. La donna aveva visto Grid entrare nel santuario per cercare la scrittura e aveva pensato, naturalmente, che fosse un sacerdote. Ma adesso si atteggiava a guerriero. Le cose non si stavano mettendo bene. Grid si accorse che la donna si stava tirando indietro e disse di nuovo.


“Che ne dici ora? Vuoi scambiare la spada con l’arco o lottare?”


“S-Suppongo sia meglio non combattere. Ma non farò nessuno scambio. Vattene e basta.”


“Ok.”


Grid annuì e lasciò il santuario. Alcuni di quelli che stavano combattendo all’esterno lo videro, ma nessuno di loro riuscì ad inseguirlo. Dopo un po’…


“Sigh…”


Grid si sentì sollevato quando raggiunse un luogo sicuro. I commentatori tessevano parole di ammirazione mentre la diretta mostrava Grid seduto sotto un albero.


『 Sono strabiliato dall’ingegno e dall’audacia che gli hanno permesso di sfuggire a una crisi disperata. È una persona affascinante. 』


『 Questo non è il Grid che conosciamo. È così che da giocatore ordinario è diventato una leggenda e un re… Sono onorato di aver avuto un assaggio della sua forza. 』


Grid era Grid, anche se aveva perso il potere di una leggenda. Aveva dimostrato la sua forza. L’apprezzamento degli spettatori nei suoi confronti salì vertiginosamente.


In quel frangente, il numero di partecipanti a Battlefield si stava riducendo in fretta.
                                


                                



