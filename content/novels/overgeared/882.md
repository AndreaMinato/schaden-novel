---
weight: 882
title: Capitolo 882
pubDate: 2025-03-20T11:48:41.517Z
tags:
    - overgeared
---


‘<em>Non è un sogno, vero?</em>’


Non appena Coke era tornato a Reinhardt, era stato convocato da Lauel e ora non riusciva a contenere il proprio entusiasmo. Era davanti a un tavolo rotondo nero con 10 sedie.


Il Demone della Mente Lauel, l’Arciere Divino della Fenice Rossa Jishuka, la Spada del Picco del Fulmine, il Principe Crudele Pon, il Pugno di Ferro della Giustizia Regas e Vantner il Calvo. Le persone sedute lì erano i servitori meritevoli del Regno di Overgeared. Se anche solo uno di loro non ci fosse stato, la nascita del Regno di Overgeared non sarebbe stata possibile. Dopo Grid, erano gli uomini che Coke rispettava e invidiava di più. Allora di chi erano i quattro posti restanti?


‘<em>Saranno di Faker, Huroi, Katz e Chris? No, Faker potrebbe aver rifiutato un posto a causa della sua personalità… Forse è di Euphemina?</em>’


Gulp!


Gli occhi di Coke brillarono come lanterne. Per lui era un sogno che diventava realtà essere faccia a faccia con i giocatori migliori di ogni campo e le persone più vicine a Grid. Quindi, era normale che fosse nervoso.


Clang!


“Ah! M-Mi dispiace!”


Finì per far cadere il bicchiere d’acqua che stava tenendo nelle mani tremolanti e si agitò, non sapendo cosa fare. Mentre si preoccupava dei vetri rotti, Regas gli sorrise gentilmente.


“Non importa. Non preoccuparti, siediti.”


Vantner il Calvo schioccò la lingua.


“Bah! Questo ragazzino avrebbe protetto la Regina Irene e il Principe Lord? Le informazioni sono forse sbagliate?”


“…”


Il Principe Crudele Pon rimase semplicemente in silenzio.


“Come ci si aspetterebbe da un coreano.”


Spada del Picco guardò affettuosamente Coke. Era come una riunione di famiglia.


“Puhahat! Coke! Ti ho osservato sin dall’inizio! Il DNA dei coreani che si è evoluto attraverso il sangue, il sudore e le lacrime è il migliore! Puhahat! Bene! Mi piace! Firma per l’Associazione Patriottica Coreana! La quota associativa è di soli 800.000 won annui! Hai l’opportunità di essere patriottico per soli 800.000 won!”


No, era più come se Spada del Picco stesse guardando un sempliciotto.


“…”


Coke era imbarazzato e deluso dal comportamento di Spada del Picco.


“Ragazzi.”


‘<em>Ah…!</em>’


Era la voce di Jishuka, una delle donne più belle del Sud America. La sua voce era tanto soave che sembrava stimolare i sensi dell’ascoltatore e rubargli l’anima. Cosa stava per dire?


Coke stava anticipando le parole di Jishuka, ma finì solo per sentirsi in imbarazzo.


“Silenzio.”


Le parole che uscirono dalla bocca di Jishuka erano inaspettatamente diverse da quello che Coke si aspettava.


“Non avete intenzione di stare zitti?”


“U-Uh…”


Il rumoroso Vantner e Spada del Picco si zittirono immediatamente come dei gatti di fronte a un leone. Vatner il Calvo era considerato lo scudo del Regno di Overgeared, mentre Spada del Picco del Fulmine aveva sconfitto l’Eroe Kraugel nella Gara Nazionale. Tuttavia, al momento, quelle persone, i cui nomi erano famosi in tutto il mondo, non potevano aprire bocca prima di Jishuka.


‘<em>È proprio l’Arciere Divino della Fenice Rossa!</em>’


Coke stava ammirando la bellezza di Jishuka quando tornò in sé. Si ricordò che era l’arciere divino che aveva annientato migliaia di nemici in un colpo solo nella Guerra di Eternal. Proprio così. La donna davanti a lui era la più forte nella Gilda di Overgeared che brulicava di mostri. Non era giusto valutarla solo per la sua bellezza. Involontariamente, Coke si raddrizzò.


Una volta calmata l’atmosfera, Jishuka disse a Lauel,


“Ora, parla.”


Lauel, la mente geniale che aveva usato ogni tipo di stratagemma e inganni per far disperare i nemici e alla fine era riuscito a rendere Grid re, al momento si occupava degli affari governativi del Regno di Overgeared. Essendo teso, Coke deglutì un’altra volta. Lauel mostrò uno strano carisma mentre si copriva una parte del volto con una mano. Chiunque sarebbe stato nervoso ad affrontarlo.


‘<em>Uhh…</em>’


Sembrò un’eternità… Coke incrociò lo sguardo di Lauel solo per un paio di secondi, ma sembrò che fossero passate delle ore. I suoi occhi blu lo contemplavano e Coke si sentì come se lo avesse messo a nudo. Era come se stesse scavando dentro di lui.


Gulp! La gola di Coke era secca e deglutì mentre la sua tensione raggiungeva il picco. Sperava che Lauel gli spiegasse velocemente il perché era stato convocato.


“Tu…”


Finalmente Lauel iniziò a parlare.


“Sì…!”


La voce di Coke si spezzò mentre rispondeva di riflesso. Aveva la gola secca, quindi non poté evitarlo. Lauel sedeva con le gambe incrociate e il mento sollevato con arroganza. Il sorriso sul suo volto poteva essere visto attraverso la fessura sul colletto.


‘<em>Cosa sta per dire?</em>’


Coke si era ormai dimenticato del suo entusiasmo nell’incontrare i meritevoli servitori. La loro forza era maggiore di quanto avesse immaginato.


Lauel continuò a parlare,


“Sei tu Coke?”


“Sì! È così!”


“Come?”


“Uh?”


Era difficile per Coke capire il significato della domanda.


Lauel lo guardò e sorrise con gli occhi spalancati.


“I Dieci Meritevoli Servitori! Non è fantastico?!”


“Meri… tevoli servitori?”


“Kuk… Kukukuk…! È corretto. In passato, c’erano i Sette Santi Maligni che veneravano gli dèi e ora ci saranno i Dieci Meritevoli Servitori che servono il Re di Overgeared.”


“…”


Grid aveva riferito i dettagli di ciò che era accaduto al Vaticano e Lauel era affascinato dal nome “i Sette Santi Maligni”. Pensava che suonasse accattivante. Per questo se n’era venuto fuori con i Dieci Meritevoli Servitori che servivano il Re di Overgeared e avevano fondato con lui il nuovo regno.


“Non è figo? Le persone del mondo loderanno i nostri Dieci Meritevoli Servitori e la nostra reputazione aumenterà. A quel punto l’autorità del Re di Overgeared non raggiungerà la vetta? Huhuhut!”


“Ah, sì… Dieci… Meridevoli… Servitori…”


Cosa diavolo voleva dire Lauel? Per quale motivo l’aveva chiamato? Scioccato, Coke annuì e basta. Inoltre, Spada del Picco gli sussurrò,


“Sta attento con la pronuncia. È merito, merito. Non merido.”


“…”


Pensava che i Dieci Meritevoli Servitori non fossero tanto affidabili, soprattutto Spada del Picco. Coke gli lanciò uno sguardo pietoso mentre Lauel alla fine arrivò al punto.


“Sir Coke, ho sentito la tua storia. Hai detto di essere una persona di talento che può sconfiggere i Cavalieri Rossi da solo?”


“Uh? N-No, è stato il Re Grid…”


“Abbiamo deciso alla fine di una riunione di addestrarti.”


“…?”


“D’ora in poi, studierai con i Dieci Meritevoli Servitori. Imparerai la strategia da me, il tiro con l’arco da Jishuka, l’arte della spada da Spada del Picco, l’uso della lancia e della magia da Pon, le arti marziali da Regas e come usare lo scudo da Vantner.”


La classe cavaliere poteva acquisire tutti i tipi di abilità di maestria come Maestria di Spada, Maestria di Arco e Maestria di Lancia. Doveva essere una classe universale, ma c’era un problema. Il processo di acquisizione delle abilità e di innalzamento del livello era molto difficile.


Era naturale. L’esperienza delle abilità di maestria aumentava solo quando si usava un’arma compatibile con quella maestria. Come potevano avere il tempo per alzare i livelli delle abilità di maestria per Maestria di Spada, Maestria di Arco e Maestria di Lancia? In confronto ad altre classi che avevano solo un’abilità di maestria, la crescita di un cavaliere era un grosso problema.


Infatti, molti giocatori di classe cavaliere si focalizzavano solo su un’arma. Una spada, una lancia o un’arma contundente. Solo un’arma veniva usata ripetutamente per poter migliorare quell’abilità di maestria. Era una classe che aveva bisogno di decisione e concentrazione. Era questo che significava essere un cavaliere. Ovviamente, col passare del tempo, il livello dell’abilità dei PNG aumentava naturalmente, ma quella situazione era diversa.


“Grazie per la considerazione, ma rifiuterò.”


Coke era un giocatore. C’era un limite al suo tempo e alla sua crescita. La sua voce non tremò per la prima volta da quando era entrato nella stanza. I suoi occhi fissavano Lauel e i Dieci Meritevoli Servitori con sicurezza.


“Anche se avessi degli insegnanti incredibili il sistema ha dei limiti. Se ricevo i vostri insegnamenti, la velocità di miglioramento delle mie abilità di maestria sarà lenta e alla fine diventerò un inutile tuttofare. Preferirei focalizzarmi sull’arte della spada come ho fatto fino ad adesso. Solo…”


“Solo?”


“Voglio avere l’occasione di studiare strategia da Lauel. Come sapete, i cavalieri possono imparare le abilità tattiche e sarebbe utile…”


“Huhut! Sei coraggioso.”


Aveva rifiutato l’offerta fatta dai Meritevoli Servitori del regno a cui apparteneva e aveva invece approfittato di una scappatoia…? Il comportamento di Coke sembrava riprovevole. Se fosse stato in un altro paese, i Meritevoli Servitori sarebbero stati furiosi. Tuttavia, loro non erano così. Al contrario, ora avevano un’impressione migliore di Coke.


“Le nostre personalità sono simili.”


“La valutazione di Grid era accurata.”


“…?”


Coke aveva temuto la loro reazione, ma finì per ammutolirsi. Era perplesso riguardo a come l’atmosfera era migliorata invece di peggiorare. Lauel si spiegò,


“Ci sono infinite opzioni per gli oggetti. Proprio come ci sono oggetti che rendono l’utilizzatore più forte, ce ne sono alcuni che possono aiutarlo a crescere.”


Un esempio tipico era un oggetto che aumentava la velocità di livellamento delle abilità. Era un oggetto che spesso veniva droppato quando si sconfiggeva un boss di basso livello.


“Abbiamo preparato qualsiasi tipo di cose per aiutarti a crescere.”


“Sbadigliavo così tanto quando davo la caccia a quegli insulsi miniboss.”


“La prestazione non è magnifica, ma va bene poiché ti daremo una mano.”


“Non c’è abbastanza tempo. Spostiamoci subito sul terreno di caccia.”


“Ah…”


Sapevano già tutto ed erano preparati. Beh, era naturale. Dopotutto, erano i giocatori più anziani del Regno di Overgeared. Sapevano molto di più di Coke. Tuttavia, c’erano alcuni dubbi che non poteva cancellare.


“Posso chiedervi perché state facendo tutto questo?”


I Dieci Meritevoli Servitori erano persone impegnate. Dovevano occuparsi degli affari governativi e mantenere le loro classifiche, ma stavano perdendo tempo che non avevano con lui. Perché? Cosa significava? Coke non riusciva a capirlo. Lauel rispose come rappresentate dei presenti,


“Dobbiamo trasformare la dichiarazione di Grid in realtà. Non saresti arrabbiato se Sua Maestà venisse considerato un inutile spaccone?”


Era una risposta semplice e diretta. Ormai convinto, Coke gridò energeticamente,


“Farò del mio meglio, quindi grazie in anticipo! Dieci Meritevoli Servitori!”


“…Cambiamo nome.”


richiese Spada del Picco, ma entrò in un orecchio di Lauel e uscì dall’altro mentre rideva.


Quel giorno, iniziò il progetto di sviluppo dell’arma segreta dei Dieci Meritevoli Servitori.






***


Ttang! Ttang!






[Hai raggiunto il 60% della comprensione della Prima Spada Sacra che si sta Pietrificando.]






Erano ormai tre giorni che Grid lavorava e aveva smontato e rimontato la Spada Sacra più di 100 volte.






[Il peccato del creatore della Spada Sacra sta stimolando la Pietra del Peccato Originale!]






“Il peccato del creatore della Spada Sacra?”


Il creatore della Spada Sacra era un dio, il dio fabbro Hexetia.


‘<em>Un dio ha peccato?</em>’


Grid era sorpreso da quello sviluppo inaspettato. Stava assistendo in tempo reale al processo di pietrificazione della Spada Sacra. Procedendo più velocemente e coprendo un’area più ampia di prima, la pietrificazione erose la lama della Spada Sacra.


“Cosa…?!”


Spaventato, Grid iniziò a battere la Spada con il martello. Aveva intenzione di scuotere le parti pietrificate e di ridurre i progressi della pietrificazione. Tuttavia, il metodo che aveva usato negli ultimi tre giorni non funzionava più. La pietrificazione non era più vulnerabile agli stimoli esterni. Non importava quanto forte la colpiva, la velocità della pietrificazione non rallentava.


“Argh…!”


I suoi sforzi degli ultimi tre giorni erano stati inutili? Grid sentì un brivido lungo la schiena e usò la sua ultima risorsa. Lanciò la Spada Sacra nella fornace, decidendo di rimuovere di nuovo i residui della pietrificazione con il processo di fusione, smontaggio e poi rimontaggio. Tuttavia, la Spada che entrò nella fornace accesa non si fuse. Al contrario, causò una grande esplosione che distrusse la fornace.


“Cosa?”


Travolto dall’impatto, Grid era scioccato. La Spada Sacra mezza pietrificata volò in aria.






- <em>I peccati degli dèi sono stati insabbiati?</em>






Risuonò una voce sconosciuta.


Grid sentì che la missione che stava affrontando aveva raggiunto lo stadio principale.






- <em>Tu che hai ricevuto il potere del Quarto Maligno, osserva i peccati degli dèi! </em>


<em> </em>


Si percepiva rabbia nella voce sconosciuta.


La vista di Grid si oscurò e la sua coscienza fu trasferita dal Vaticano in un luogo completamente nuovo. Era Asgard, il mondo degli dèi.






Nello stesso momento, nella sede centrale della S.A Group…


“Questa è la seconda volta…”


Quale decisione avrebbe preso Grid? Si sarebbe schierato con il bene o con il male? L’espressione del Presidente Lim Cheolho era piena di tensione.






Traduzione di Ilaria Santucci
Editing di Elena Calabrò
                                


                                



