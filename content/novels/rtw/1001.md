---
weight: 10010
title: Capitolo 1001- Uno Strano Frammento di Pietra
pubDate: 2025-08-07T11:37:51.051Z
tags:
    - rtw
---


Dopo aver attraversato una via in cui il vento e la neve si alternavano l’un l’altra, Azima mise nuovamente piede nel Distretto del Castello.


Anche se le era sembrato strano di essere chiamata a quell’ora della notte, Azima aveva riposto la sua fiducia in Wendy e l’aveva seguita fino al Castello, lasciando indietro Doris nonostante avesse insistito di voler andare con lei.


In questo modo non avrebbe coinvolto nei guai la sua amica nel caso fosse accaduto qualcosa.


Di fronte al portone del Castello, Azima si strinse istintivamente il colletto.


“Hai freddo?” Wendy la guardò sorridente. “Non preoccuparti. Una volta che sarai entrata potrai togliertelo.”


<em>“Un momento... togliere?”</em>


<em>“Che Sua Maestà abbia in mente di...”</em>


“Prego entrate, Signorina Wendy.” Mentre Azima era ancora sotto shock, il portone si aprì lentamente e la guardia rivolse a loro un inchino. Poi fece il gesto di entrare. “Sua Maestà è nel suo studio. Temo che non possa accompagnarvi oltre poiché ho altre faccende da sbrigare.”


“Grazie.” Wendy annuì. Prese Azima per mano e la condusse nel Castello.


In una frazione di secondo, una folata d’aria calda scacciò il freddo e le avvolse tutto il corpo.


<em>“Quindi... questo è l’impianto di riscaldamento.”</em>


Azima sapeva già che nel Castello era stato installato un impianto di riscaldamento nuovo di zecca, e non serviva più ardere la legna per ottenere il calore; ma sperimentarlo di persona si era comunque rivelato molto impressionante.


I servi indossavano tutti leggeri abiti estivi, ovunque si potevano vedere persone vestite con gonne e camicie. In un angolo della sala da pranzo, vide addirittura alcune streghe che correvano a piedi nudi sulla moquette. Faceva quasi caldo come in estate. Sbalordita dalla lussuosa condizione di vita all’interno del Castello, Azima iniziò a sospettare che Roland fosse solo un edonista senza speranze.


<em>“Ha costruito Neverwinter soltanto per i suoi stessi piaceri!” </em>pensò tra sé e sé.


Dall’altra parte, Wendy si era già tolta il cappotto. Le fece l’occhiolino e disse: “Inizierai a sudare se continui a tenerti il cappotto. E poi fuori si gela. Ti prenderai il raffreddore se uscirai sudata.”


“V-Va bene.”


Azima si sbottonò il cappotto con gesti rigidi. Involontariamente lanciò un paio di occhiate al petto di Wendy. Il suo stesso petto non era piatto, ma paragonato a quello di Wendy, c’era comunque una differenza abissale.


Se Sua Maestà era realmente in cerca del piacere carnale... Azima era certa di essere l’ultima persona a cui Roland avrebbe pensato.


Con autoironia, seguì Wendy al terzo piano nello studio del Signore.


“Vostra Maestà, Azima è qui.”


“Salute a voi, Vostra Maestà.”


Azima si inchinò. Con la coda dell’occhio, esaminò le persone presenti nella stanza. Infine posò lo sguardo sull’uomo dai capelli grigi dietro alla scrivania.


Si rese conto che l’uomo che aveva di fronte era il Re di Graycastle. Quando lavorava ancora per l’Incantesimo Dormiente, l’aveva solamente visto di sfuggita durante il banchetto. Ora che aveva l’opportunità di vedere il Re da vicino, si meravigliò di quanto fosse giovane.


Era dubbiosa sul fatto che una persona che non aveva neanche trent'anni fosse riuscita a sconfiggere tutti i suoi fratelli, ascendere al trono, sradicare la Chiesa e conquistare tutti gli altri Regni.


Lei stessa avrebbe potuto sfidare l’autorità di Tilly, ma di fronte a Roland non sarebbe riuscita a tenere lo stesso atteggiamento. Se avesse lasciato Neverwinter, non avrebbe più avuto niente a che fare con l’Incantesimo Dormiente. L’intero Regno era sotto il controllo di Roland. Tutti erano sotto al suo dominio, a meno che non fossero fuggite da Graycastle. Anche se lei stessa non temeva il potere e l’autorità degli altri, non poteva non preoccuparsi per Doris e le altre streghe.


“Per favore alzati.” Il Re rispose bonariamente. “In realtà era da tanto che volevo incontrarti. Chiedo scusa per averti chiesto di venire a questa tarda ora, ma si tratta di una cosa urgente: la tua abilità ha un grande valore per il Regno e dato che il momento è arrivato, io non voglio aspettare neanche un giorno di più.”


“...” Azima alzò lo sguardo sorpresa. “State dicendo che avete intenzione di assumermi?”


Sembrava un reclutamento speciale: per lavori che richiedevano le abilità delle streghe, l’Unione delle Streghe era solita offrire ricompense più alte.


Si chiese a cosa si riferisse Roland parlando del “momento”.


“Esatto... vorrei offrirti un contratto fisso con una ricompensa altrettanto considerevole.” Roland sollevò la tazza da tè e ne bevve un sorso. “Due ori reali al mese finché non completerai il tuo compito. Dopo che il progetto sarà concluso, verrai premiata con altri cinquanta ori reali. Cosa te ne pare?”


Per poco non le venne un infarto. Anche senza i cinquanta ori reali addizionali, il salario mensile era già pari alla sovvenzione pagata dall’Incantesimo Dormiente. Con delle entrate simili, non solo le basterebbero per sostenere le spese, riuscirebbe anche ad aiutare le sue compagne! Mentre per i cinquanta ori reali extra, avrebbe potuto usarli per iniziare una nuova vita oppure comprare una casa più grande per la sua parente ritrovata, Biancapera.


Questo reclutamento era proprio arrivato nel momento giusto!


Tuttavia, gli anni di vita vagabonda che aveva trascorso le avevano insegnato che a questo mondo non c’era nessun pasto gratis. I nobili erano esperti nell’arte dell’inganno: erano soliti offrire alle vittime promesse vuote di ricompense future. Anche se questo nobile era il sovrano del Regno, Azima non poteva abbassare la guardia: “Si tratta di una lauta ricompensa, ma prima di darvi una risposta, vorrei sapere che cosa volete che io faccia.”


La sua abilità era estremamente utile per la sopravvivenza in terre selvagge: poteva localizzare fonti d’acqua, tane di animali e frutta. Tuttavia, Neverwinter non era a corto di nessuna di queste cose.


“Il tuo lavoro è molto semplice, vorrei che trovassi una pietra per me.” Roland tirò fuori una scatoletta dal cassetto e la aprì sulla scrivania. “Non dovrebbe essere un problema per te.”


“Posso darle un’occhiata?”


“Naturalmente.”


Azima si avvicinò e prese tra le mani l’oggetto contenuto nella scatola. Era della stessa dimensione del suo pollice, piuttosto sottile, fredda e levigata. Assomigliava di più ad una strana moneta piuttosto che ad una pietra, ed era stata lucidata con cura. Aveva un colore nero grigiastro e non mostrava nessuna caratteristica particolare. Non capiva perché Sua Maestà mostrasse così tanto interesse per questa cosa.


Esitò un momento e disse: “Se è solo una pietra, temo che sarà difficile per me trovarne l’origine. Quando ero sull’Isola Dormiente, una volta una Camera di Commercio mi assunse per cercare la fonte di alcune gemme, ma la mia abilità guidò l’equipaggio sulle Isole della Fiamma Ardente. Non c’era nient’altro che sabbia secca e bollente. A causa di questo, l’Incantesimo Dormiente non guadagnò niente, al contrario, dovette persino ricompensarli per le spese di viaggio.”


“Penso che si sia trattato di bauxite. Puoi anche chiamarla come origine delle gemme perché quella sabbia è fatta dello stesso materiale.” Roland ridacchiò con noncuranza. “Riguardo alla tua capacità di trovare quello che voglio, puoi provare anche adesso.”


Azima si chiese se quella sabbia nera e le gemme fossero realmente la stessa cosa. Scacciò i suoi dubbi e applicò la sua abilità sul frammento di pietra come Roland le aveva chiesto. Istantaneamente, un abbagliante raggio verde uscì dal suo palmo e blocco quasi completamente la sua visuale! La sua luce era splendente quanto le luci del Castello!


E dalla scrivania del Re uscì un altro raggio di luce verde.


Azima restò a bocca aperta.


Il raggio era visibile solo a lei. Non soltanto le indicava dove si trovava la fonte del materiale, ma anche la sua concentrazione. Nella gran parte dei casi, la luce verde era diffusa e tremolante come le lucciole. Quando le lucine si riunivano lentamente, Azima poteva individuare i vari punti di accumulo.


Sapeva che era perfettamente normale che Roland nascondesse l’altra parte del frammento della pietra nella scrivania, era solo un semplice modo per testare la sua abilità. Ma era rimasta stupita dall’intensità del raggio di luce. Significava che questo piccolo frammento di pietra e quello nascosto nella scrivania erano materiali di classe sorgente!


Era la prima volta che vedeva un materiale di classe sorgente così piccolo.


<em>“Ma... come è possibile?”</em>


Prima di trasferirsi sull’Isola Dormiente, aveva trovato per caso un oro reale per strada. In quel periodo, aveva pensato di usare la sua abilità per raccogliere le monete che cadevano dalle tasche delle persone. Anche se alla fine non aveva ottenuto alcun risultato poiché era un avvenimento che accadeva una volta su un milione, aveva scoperto che le persone erano solite a tenere le monete nelle tasche, questa ovviamente era un’informazione inutile. Però aveva anche individuato il luogo più vicino dove veniva conservata una grande quantità di denaro.


Al tempo, la reazione più forte proveniva dalla tesoreria sotto al Castello del Signore. Il raggio verde di quella volta era intenso e accecante come quello di ora!


<em>“Il grado di rarità di questa cosa... è più alto di quello dell’oro?”</em>






<em>Aris</em>
                                


                                



