---
weight: 1011
title: Capitolo 1011- Lasciare il segno
pubDate: 2025-08-07T11:37:51.052Z
tags:
    - rtw
---


Il nuovo sistema amministrativo aveva migliorato significativamente la velocità di trasmissione delle informazioni e le notizie sull’incoronazione del Re e del suo matrimonio si diffusero rapidamente da ovest a nord, causando agitazione nelle folle.


In passato, questo genere di notizie veniva solitamente diffuso da mercanti e barcaioli, mentre ora, l’amministrazione locale di ogni città ed ogni paesino affiggeva comunicati nelle vie più trafficate e inviava del personale per dare spiegazioni al pubblico. Sembrava che le amministrazioni volessero che ogni persona fosse al corrente delle decisioni del Re. Così facendo, in pochissimi giorni queste notizie divennero il tema più discusso in tutti i paesini e in tutte le città. Tutti ne parlavano con così tanto fervore che pareva si fossero addirittura dimenticati del clima gelido.


Come di consuetudine, molti civili adoravano radunarsi attorno ad un focolare per una birra e per discutere di voci e notizie recenti. Questo passatempo tradizionale portava nelle taverne vivacità oltre alle varie opinioni e informazioni. Il Trombettista in Incognito era questo genere di luoghi.


In questi giorni, Martello Oscuro, il nuovo proprietario della taverna, aveva un sorriso che andava da un orecchio all’altro. Di solito la sua attività languiva durante l’inverno, ma quest’anno, la sua taverna stava prosperando grazie alle notizie sull’incoronazione e sul matrimonio. Il rapido incremento delle sue entrate lo faceva sentire veramente bene.


Prevedeva che i suoi affari sarebbero andati a gonfie vele fino alla fine della cerimonia di incoronazione del Re.


<em>“Che saggia decisione quella di tenere la cerimonia durante i Mesi dei Demoni!”</em> pensò mentre il suo cuore si scioglieva nella gratitudine. Se avesse incontrato Sua Maestà in persona, si sarebbe subito prostrato per baciargli gli stivali.


Dopotutto, gli ori reali erano gli oggetti più adorabili del mondo intero.


Sfortunatamente, come ex Ratto, probabilmente non gli avrebbero permesso di incontrare Roland Wimbledon. Raramente aveva l’occasione per incontrare Theo.


Martello Oscuro conosceva i suoi limiti e non si sarebbe mai aspettato un improvviso miglioramento del suo status.


Theo non era più un misero leader di pattuglia o una comune guardia del Principe Roland. Dopo la sconfitta di Timothy, era diventato l’uomo più potente nella Vecchia Città del Re. Aveva mandato il precedente proprietario del Trombettista in Incognito, Nagy, che trattava i Ratti come feccia, in qualche luogo remoto. Nell’operazione di pulizia della Strada Nera, Martello Oscuro ed i suoi amici avevano seguito il consiglio di Theo e si erano separati dalle Dita Scheletriche. In quel modo erano riusciti a diventare sudditi ufficiali della città e ad impossessarsi della taverna.


Martello Oscuro non avrebbe mai dimenticato l’aiuto ricevuto da Theo.


Voleva esprimergli personalmente la sua gratitudine e aveva in mente di visitarlo a casa sua insieme ad Anello d’Argento, Pott e Mignolo prima che lasciasse la Vecchia Città del Re. Anche se questo gli sarebbe costato alcuni ori reali, era certo che prima o poi li avrebbe riguadagnati se avesse mantenuto una buona relazione con Theo.


Ma nonostante questo, sapeva anche che doveva svolgere per bene il suo lavoro.


Doveva raccogliere informazioni per Theo. Se avesse ottenuto informazioni preziose da qualche commerciante vanitoso o da qualche viaggiatore, le avrebbe trascritte e inviate al connettore.


Al momento, era in guardia verso potenziali ribelli.


C’erano delle persone dall’aria sospetta al tavolo numero sei.


“Credi davvero che sia soltanto una coincidenza?” borbottò un mercante dalla faccia rossa. “Com’è che il Re ha deciso in tutta fretta di organizzare la cerimonia di incoronazione così all’improvviso? Credi davvero che abbia trovato per caso la vedova ed il figlio di suo fratello maggiore dopo che ha annunciato che avrebbe sposato una strega dalla quale non avrà mai dei figli?” Anche altre persone ripetevano questa frase.


“Ho sentito dire che a Sua Altezza Gerald non piacessero affatto le donne. Alcuni affermano che abbia persino avuto una storia con un giovane cavaliere. Com’è che all’improvviso spunta una fidanzata?”


“Davvero?”


“Tu non sei di qui, è ovvio che tu non sappia niente. Diversamente dal Principe Timothy e dal Principe Roland, raramente si presentava ai banchetti, quindi è probabile che sia vero.”


“E pensaci,” il mercante parlò di nuovo. “Sua Maestà ha solo detto che li avrebbe portati a Neverwinter, non ha confermato che sia davvero il figlio di Gerald. L’ha fatto apposta. Vuole che noi discutiamo se quel ragazzino sia davvero il legittimo erede al trono. Mentre noi ci concentriamo a discutere della provenienza della madre del ragazzino e se sia realmente un discendente della Famiglia Wimbledon passeranno come minimo diversi anni. Allora avremo dimenticato la cosa più importante.”


“Che cosa... stai esattamente cercando di dire?”


“Cos’è la cosa più importante?”


“Le streghe!” Bevve un sorso di vino e proseguì: “Devono aver manipolato il Re e creato questa cosiddetta vedova e questo bambino per distogliere la nostra attenzione. Stanno pianificando di prendere il controllo di tutta Graycastle!”


Erano tutti in agitazione. “Le streghe possono creare persone?”


“Sì, possono creare qualsiasi cosa!” esclamò il mercante amareggiato. “Possono far galleggiare la pietra sull’acqua, figuriamoci se non riescono a creare una persona. A causa di questi maledetti affari di pietra, nessuno viene più ad affittare le mie imbarcazioni! Ma probabilmente non riusciranno a creare una persona perfetta. Ed è per questo che si sono inventate questa storia, hanno bisogno di più tempo. E quando ci saranno riuscite, non avranno più bisogno del bambino!”


“Aha, devi essere fuori di testa. Credi forse che Sua Maestà abiti da solo a Palazzo con una sola Pietra Divina della Vendetta?” La folla scoppiò in una risata, portando allegria nella taverna.


“Voi tutti -hic- continuate a ridere. Le streghe hanno già creato delle macchine per sostituire i minatori in Città d’Argento e hanno riempito tutti i fiumi dell’entroterra con le loro navi di cemento. Presto arriverà il vostro turno, e poi vedremo chi sarà a ridere!” borbottò il mercante.


Non era un’informazione di valore, ma questo tipo sembrava piuttosto ribelle. Con questo pensiero nella testa, Martello Oscuro tirò fuori il carboncino ed un pezzo di carta per trascrivere la descrizione del mercante. Aggiunse anche che quest’uomo aveva diffamato la Famiglia Reale ed aveva maliziosamente attaccato le streghe. Dopodiché ripiegò il foglio e lo inserì in una fessura seminascosta nell’armadietto del vino.


Senz’altro il Dipartimento di Giustizia avrebbe risposto rapidamente al suo rapporto. Calcolò che il mercante sarebbe stato catturato nel momento in cui avrebbe messo piede fuori dalla taverna. Se fosse stato veramente un ribelle, era certo che l’interrogatorio avrebbe trovato la risposta. Non era compito suo.


***






In quel momento, Yorko stava scegliendo vestiti nella sua residenza situata nella Città Interna.


“Che ne pensi di questo?” chiese sollevando davanti a se stesso un indumento formale con colletto alto fatto da materiale raffinato. “Mi farà sembrare grasso?”


La persona a cui stava facendo domande era Denise Payton, la donna d’affari che aveva incontrato nella Città del Re nel Regno dell’Alba. Lei si stava rotolando sul letto e si coprì il petto con un angolo della trapunta. “Non ti sei mai preparato con così tanta cura quando uscivi con me. Non hai neppure ricevuto l’invito ancora. Vuoi forse andare a Neverwinter subito dopo aver sentito la notizia?”


“Sono un vecchio amico si Sua Maestà. Gli inviti sono per gli estranei, io non ne ho bisogno” disse Yorko scuotendo l’indumento. “Non mi hai ancora risposto. Che ne pensi di questo indumento?”


“Ad essere sinceri, sembri sempre lo stesso indipendentemente da cosa indossi” disse Denise sbadigliando. “Dopotutto non sono stata attratta dal tuo aspetto. A proposito, quando partirai per Neverwinter, cosa dovrei fare io?”


“Ugh” esitò. “Se vuoi divertirti un po’, potrei presentarti alcuni buoni...”


“Non sono interessata” Denise lo interruppe subito. “Preferisco scegliermi da sola i bersagli. Inoltre, è così che tratti gli ospiti che vengono a trovarti da Città del Bagliore?”


Yorko si sentì un po’ in colpa. Sospirò e chiese: “Quindi cos’è che vuoi?”


La donna d’affari sorrise e rispose: “Portami con te a Neverwinter. Desidero da tanto conoscere il Re che ha cambiato completamente il Regno dell’Alba.”


“Questo...”


“Dato che sei un suo vecchio amico, il Re ti inviterà di sicuro al suo banchetto, no?” chiese Denise lanciando via la trapunta e scendendo dal letto. Si avvicinò a Yorko e continuò: “Devi solo portarmi lì come accompagnatrice. A Città del Bagliore ti ho portato a tanti banchetti. Accontenterai questa mia piccola richiesta vero?” Mise le braccia intorno al suo collo e sussurrò nel suo orecchio: “Stai tranquillo, lo so che hai intenzione di incontrarti con qualcuno lì... non interferirò e forse potrei anche aiutarti.”


Le notizie sull’incoronazione di Roland ed il matrimonio stavano movimentando tutti, ufficiali e civili compresi.


Tuttavia, il Re stesso era completamente ignaro di tutto questo.


Una settimana dopo, una cannoniera da acque basse, il Roland, arrivò alla Città della Notte Perenne nella Regione Settentrionale.


La pace di qualcuno stava per essere frantumata.




<em>Aris</em>


Erialis: Ciao a tutti scusate il ritardo ma ho avuto un problema hardware al pc e non potevo postare i capitoli. Ora sono su un pc vetusto e lentissimo da battaglia, e per riuscire a recuperare i file c'è voluto un po'.
                        


                                



