---
weight: 10300
title: Capitolo 1030- La Cerimonia di Incoronazione
pubDate: 2025-08-07T11:37:51.054Z
tags:
    - rtw
---


“Questa tipa... è troppo presuntuosa,” disse con tono scontroso Usignolo mentre usciva dalla Nebbia. “Che cosa intendeva con quelle parole?”


Anche Roland aveva notato il sottile cambiamento nell’atteggiamento della Perla della Regione Settentrionale dopo la discussione sul come Ascia d’Acciaio aveva trattato i nobili. Aveva la vaga sensazione che Edith si fosse lasciata andare, il che per lui non era una cosa particolarmente negativa.


“Uhm...” Roland pensò per un momento, poi chiese: “Riesci a capire se stava mentendo o meno?”


“Ha detto la verità” rispose Usignolo storcendo il labbro. “Perlomeno sul fatto che dovreste prendervi più cura di voi stessi. Altrimenti l’avrei subito fermata e sarei andata in fondo alla questione.”


“Se è così, lasciamo stare.” Roland sorrise. “Non ho né il tempo né il potere di andare a scoprire cosa pensa ogni persona.”


A queste parole, Usignolo smise subito di lamentarsi. Scosse la testa con indifferenza e disse: “Tu... hai ragione. Devi solo concentrarti su una o due persone, è giusto così.”


Roland dovette fare uno sforzo enorme per trattenere le risate. Contrasse le labbra, divertito per il fatto che Usignolo fosse così imbranata nel nascondere i propri pensieri. Si schiarì la gola e disse: “Allora torniamo in ufficio. Ho un sacco di lavoro da fare.”


Doveva testare i nuovi motori a combustione interna che avevano sviluppato e scoprire il modo per usarli nella produzione di massa. Inoltre, doveva progettare le parti e altre attrezzature meccaniche di supporto. In più doveva lavorare sul progetto e l’assemblaggio dei treni corazzati, sulla manifattura della gomma biologica e sull’espansione degli stabilimenti e dell’esercito.


Tuttavia, c’era una cosa che superava tutte le altre in importanza.


Anche se era soltanto una questione di formalità, giocava un ruolo importante nel riunire le persone.


Nel momento in cui Olivia era arrivata a Neverwinter, Roland sapeva che era giunto il momento della sua ufficiale ascesa al trono.


***






Una settimana più tardi, il Distretto del Castello venne per la prima volta aperto al pubblico. Sotto la guida della polizia e delle guardie, migliaia di civili avevano passato dei controlli e si erano riuniti nel cortile, eccitati per l’imminente cerimonia di incoronazione del nuovo Re. Le strade al di fuori del Distretto del Castello erano ornate con festoni di luci e filanti e brulicavano di persone. Anche i fiocchi di neve che scendevano dal cielo non spegnevano entusiasmo delle persone.


Il Castello del Signore era stato temporaneamente adattato per la cerimonia imminente.


Le mura del cortile frontale erano state smontate e sostituite con dei recinti in modo da permettere alle persone fuori di vedere cosa accadeva all’interno. Tutte le strutture erano state rimosse ed il cortile era stato ricoperto con un nuovo manto erboso. Risalendo la pendenza del Distretto del Castello, il pubblico avrebbe potuto godere di un’ampia visuale dell’intera cerimonia.


Sui due lati del Castello erano stati appesi degli striscioni rossi orlati di nero che scendevano dal tetto ed arrivavano fino al suolo. Il colore vivo degli striscioni spiccava sullo sfondo bianco, aggiungendo una nota di solennità e grandezza a questo Castello malandato.


La modifica più grande era stata fatta al primo piano del Castello.


In una sola notte, era apparso un balcone si affacciava verso il portone del cortile frontale. Dopo l’incoronazione, il Re avrebbe senza dubbio ricevuto in quel luogo la benedizione dai suoi sudditi.


Soltanto il progettista del balcone, il Ministro Karl, sapeva che questa modifica temporanea era opera delle streghe. Prima di tutto la Signora Agatha aveva creato un muro di ghiaccio su cui la Signora Soraya aveva in seguito applicato uno strato di “rivestimento in mattoni”, rendendolo alla vista come parte del Castello.


Con un clima freddo come quello, la spessa struttura di ghiaccio avrebbe resistito per parecchi giorni.


***






All’interno del Castello la situazione era diversa.


“Vostra Maestà, siete pronto?” La voce di Wendy arrivò da fuori la camera da letto. “Tutti i Ministri e gli ospiti sono arrivati, mancate soltanto voi.”


“Capito, dammi un momento.” Rispose Roland. Si voltò verso la ragazza in abito bianco e le chiese: “Sei pronta?”


“Aspetta un minuto... sono ancora un po’ nervosa.” La ragazza altri non era che Anna. Sbirciò la folla attraverso la tenda, come se fosse stata innervosita dalla frenesia là sotto. “Sei sicuro che vuoi che io venga con te? L’ufficiale cerimoniale mi ha detto che nessun Re ha mai fatto così prima d’ora.”


Roland si accorse che Anna non era così impavida come si era immaginato. Anche se era solita affrontare ogni cosa con il sorriso, era comunque preoccupata e persa d’innanzi ad un evento così importante. La sua sicurezza veniva dal suo eccezionale rendimento accademico e dalla sua sete di conoscenza e quando si dedicava al suo lavoro, era un vero genio. Nonostante il suo talento, era pur sempre una ragazza sulla ventina, nata e cresciuta in campagna.


Non era di certo abituata a presentarsi davanti a migliaia di persone.


Roland sorrise e disse dolcemente: “Allora io sarò il primo. Oppure vuoi che mi incoroni da solo?”


“No, certo che no.” Anna scosse la testa. “Solo che io...”


Roland le si avvicinò, le avvolse attorno le braccia e disse: “Allora, mettiamola in un altro modo.”


“Un... altro modo?”


“Si.” Roland fece un profondo respiro e, con tono molto serio chiese: “Signorina Anna, vorrei assumerti come mia moglie. Accetteresti la mia offerta?”


“Pff!” Anna scoppiò in una risata. “No, non sono più una prigioniera. E poi...”


“E poi cosa?”


“... con così poco preavviso.” Diede un colpo alla spalla di Roland con il suo piccolo pugno, poi allungò la mano destra inguantata e disse: “Grazie Roland. Andiamo.”


Roland afferrò saldamente la sua mano: “Agli ordini.”


***






La coppia spinse la porta, camminò lungo il corridoio, giù per le scale e nel salone al pianterreno.


Tutta la sala cadde improvvisamente nel silenzio. Automaticamente le persone facevano strada alla coppia mentre chinavano le loro teste.


Mentre avanzava, Roland lanciò uno sguardo sulla sua sinistra, verso le streghe di Neverwinter. Vide Tilly, Cenere, Usignolo, Wendy, Fulmine e Agatha... erano completamente diverse da come le aveva incontrate tre anni fa. Si erano fuse nella società ed erano diventate parti inseparabili del Regno.


Sulla sua destra c’erano gli ufficiali municipali e gli ufficiali locali, inclusi Barov, Edith, Ascia d’Acciaio, Karl, Theo, Yorko e così via. Loro formavano gli organi governativi del Regno di Graycastle. Negli anni, si erano elevati da persone comuni a promettenti figure politiche.


Secondo la tradizione l’incoronazione sarebbe stata un processo molto complicato. Ma dato che le streghe e gli ufficiali di Neverwinter riconoscevano ormai da tempo la sovranità di Roland, il processo era stato considerevolmente semplificato.


Roland guidò Anna al centro del salone, dove c’era un tavolo di pietra su cui erano posate due corone dorate.


Dato che ormai entrambi il Re Wimbledon III e la Chiesa di Hermes non c’erano più, Roland aveva respinto la richiesta dell’ufficiale cerimoniale nell’eseguire l’incoronazione, insistendo che il Re e la Regina avrebbero dovuto incoronarsi a vicenda.


Era la prima volta nella storia di Graycastle che avveniva l’incoronazione di un Re e di una Regina nello stesso momento.


L’ufficiale cerimoniale era fermamente contrario all’idea di Roland, ma inutilmente. Sorprendentemente, stavolta anche Barov si era schierato con Roland.


Roland si abbassò per permettere ad Anna di incoronarlo, poi mise delicatamente l’altra corona sulla testa di lei.


Quando la coppia si voltò, tutti si inchinarono.


“Lunga vita al Re!”


Nel clamore della folla, Roland ed Anna si incamminarono verso i gradini posti dall’altra parte della sala, superarono il soffitto a cupola e giunsero fino al balcone.


Ci fu un’esplosione di suoni!


Senza che dovesse alzare la mano per salutare, venne inondato da un clamore assordante.


“Lunga vita al Re Roland!”


“Lunga vita al Re!”


“Lunga vita alla città di Neverwinter!”


Le grida erano sconvolgenti. Mentre il Re ascendeva al trono, la folla era euforica. Petali e filanti scendevano dal balcone e turbinavano nel gelido vento. Per un momento, parve che a nessuno importasse più delle folate di neve.


Nel momento in cui la campana della città fece i suoi rintocchi, anche i cannoni all’accampamento del Primo Esercito produssero fragorosi boati. Qui, sul confine tra la Terra Barbarica e la Regione Occidentale, ascendeva il nuovo Re di Graycastle.






<em>Aris</em>
                                


                                



