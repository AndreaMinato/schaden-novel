---
weight: 10390
title: Capitolo 1039- Lettere su cui Prendere Decisioni
pubDate: 2025-08-07T11:37:51.055Z
tags:
    - rtw
---


“Vostra Maestà, questo è il rapporto sulla finanza di questa settimana” disse Barov esultante mentre presentava il documento. “In breve, le cifre mostrano una tendenza al rialzo migliore di quello che ci aspettavamo. In passato, questo sarebbe stato un miracolo!”


“Ben fatto” disse Roland appoggiandosi allo schienale della sedia. La sua espressione era molto più calma di quella di Barov. Sapeva a quale miracolo quest’ultimo si stava riferendo. In confronto alle alte stagioni, ossia l’estate e l’autunno, durante i Mesi dei Demoni di quest’anno, sia la popolazione che l’economia erano in crescita. L’impatto dei Mesi dei Demoni su Neverwinter era stato impercettibile, la neve fuori dalla finestra non pareva reale. Per le persone di questa era, questo rapporto andava completamente contro al buonsenso.


Dopotutto, quando giungeva il freddo inverno, le persone passavano dal produrre al consumare. Era come se tutti andassero in letargo, era comune che durante l’inverno l’economia crollasse. In passato, l’intera Città di Confine veniva addirittura abbandonata, e senza le persone, come avrebbero potuto sopravvivere le produzioni ed i commerci?


Tuttavia, Roland ben sapeva che la scelta delle persone di “ibernarsi” non era altro che un modo per affrontare il clima difficile. Gli esseri umani avevano l’abilità di cambiare il loro ambiente. Questo aveva permesso loro di essere in testa a migliaia di creature terrestri nella storia. La nave in cemento era immune alla direzione del vento e poteva lavorare instancabilmente, la neve pesante non era più una barriera; il sistema di riscaldamento aiutava le persone a mantenersi al caldo; l’ospedale forniva una copertura medica; le fabbriche potevano lavorare anche quando il tempo non era bello. Con la rimozione ad uno ad uno dei limiti imposti dalla natura, prima o poi il “miracolo” sarebbe giunto.


Inoltre, anche l’incoronazione e la fondazione della nuova capitale avevano contribuito all’aumento di queste cifre poiché le persone tendevano sempre a riunirsi in luoghi vivaci. Era un’abitudine rimasta invariata da migliaia di anni.


Ad oggi, l’ampio Fiume Acqua Rossa sembrava un po’ troppo affollato con tutte quelle navi di cemento che andavano e venivano. Alla fine dello scorso anno, il numero di navi costruite a Neverwinter aveva già superato le cinquecento unità. Erano state progettate per ragioni molteplici. Alcune di esse avevano dei fori per un rapido carico e scarico delle merci; altre erano a due piani dove il piano inferiore veniva usato per il carico e quello superiore per i passeggeri. La sua versatile progettazione era stata favorita da molti nella Camera di Commercio. A causa poi della migrazione in larga scala, le navi di cemento potevano essere viste anche nei porti di molte città.


Dopo la diffusione della notizia sull’incoronazione, ogni giorno arrivavano a Neverwinter via fiume dalle cinquecento alle seicento persone. Un anno fa, Barov pensava che sarebbe stato impossibile raggiungere una popolazione di centomila individui, ma ad oggi, la Regione Occidentale poteva vantarsi di una popolazione totale di quasi duecentomila persone, di cui il novanta percento viveva a Neverwinter.


Inoltre, la nuova capitale era completamente diversa dalle altre città tradizionali. Non possedeva possenti mura e non era suddivisa in parte interna e parte esterna. Al contrario, era divisa da cerchie di strade che si allargavano verso la periferia. La città sembrava una foresta di case.


Per i suoi edifici simili e la mancanza di elementi architettonici decorativi, non erano mancate le critiche verso Neverwinter.


Ma per Roland queste critiche erano soltanto un altro genere di complimento.


Come avrebbe fatto Neverwinter a sostenere una crescita così rapida della popolazione se non ci fossero state abbastanza case per accogliere tutti? Duecentomila persone erano quasi paragonabili al totale combinato di tutti i residenti delle altre città di Graycastle. Se Neverwinter fosse stata circondata da mura e abbellita con edifici magnifici quali maestose cattedrali, campanili ed un palazzo, gli ci sarebbero voluti decenni per completare il tutto.


La popolazione era alla base dell’industrializzazione, essa garantiva l’espansione degli impianti e rappresentava il prerequisito per la prosperità dell’economia. La bellezza della città sarebbe stata l’ultima cosa a cui avrebbe pensato.


Forse ai suoi occhi, le fila di fumaioli che rilasciavano fumi caldi erano molto più belli di un palazzo maestoso.


E considerando il tempo necessario per la diffusione delle notizie, l’anno seguente avrebbero assistito ad una crescita ancora più strabiliante.


“Continua così, otterrai il premio che ti meriti.” Disse Roland.


“Essere il Primo Cavaliere del Re è già il miglior premio che io possa mai desiderare. Sono state le vostre sagge decisioni che hanno fatto la differenza, io non ho fatto altro che seguire i vostri ordini.” Disse Barov strofinandosi la barba orgoglioso.


Roland scosse la testa divertito: “Hai altre cose da riferire?”


“Ah... giusto, Vostra Maestà,” il vecchio tirò fuori due lettere. “Queste due lettere sono state inviate all’Ufficio Amministrativo, ma penso che sia necessaria la vostra decisione finale.”


“Mmh?” Roland prese le lettere. Il nome del mittente sulla prima gli parve familiare. “Kajen Fels?”


“Il Signor Kajen è un noto drammaturgo nella Vecchia Città del Re. Ha condotto qui la sua compagnia e ha fatto richiesta per l’esibizione di una nuova rappresentazione in onore della vostra incoronazione, ma in quel momento voi non accettaste” gli ricordò Barov.


Gli tornò subito in mente tutto. La prima volta in cui aveva sentito questo nome era stato dalla donna di affari Margaret. In quel momento, quando gli era stato chiesto chi conoscesse meglio nella capitale aveva detto il nome di Yorko Mano Magica, era stato imbarazzante. Gli ufficiali municipali avevano fatto rapporto della sua richiesta per la rappresentazione prima dell’incoronazione e gli avevano fatto avere anche i copioni, ma lui aveva rifiutato la richiesta dopo una rapida occhiata. Aveva pianificato il film magico con Lorgar da tanto tempo e non l’avrebbe mai cancellato per una noiosa rappresentazione su una blanda storia d’amore imperiale.


“Il Signor Kajen ha mandato questa lettera prima di lasciare Neverwinter. Non penso che dovreste seccarvi con queste banalità... ma è un uomo prestigioso. Voi...” La voce del vecchio si affievolì mentre pronunciava queste parole, aveva uno sguardo esitante.


Roland afferrò le implicazioni delle sue parole.


La data sulla lettera risaliva alla settimana scorsa. Sembrava che Barov avesse riflettuto a lungo su questo argomento. Sapeva che il suo Re non apprezzava i drammi tradizionali. Dopo averlo visto rifiutare senza esitazione la richiesta del Signor Kajen, questa impressione era diventata ancora più profonda. Temeva che avrebbe infastidito Roland, per cui non gli aveva inoltrato la lettera subito dopo che l’aveva ricevuta. E adesso sperava solo che Roland dedicasse un ritaglio di tempo per leggere la lettera del drammaturgo.


Poteva notare che Barov ammirava molto Kajen Fels.


Non solo lui, ma anche Margaret ed il Cavaliere Comandante. Sembrava che chiunque provenisse dalla vecchia capitale avesse una buona impressione su questo drammaturgo.


Se era così, doveva dare un’occhiata alla lettera.


Roland scrollò le spalle, aprì la lettera e diede un’occhiata veloce.


Era una richiesta sul come produrre un film magico.


Come Kajen scriveva nella lettera, aveva inizialmente cercato risposte presso la Compagnia del Fiore Stellato, ma May gli aveva risposto che la compagnia era responsabile soltanto della recitazione ed era stata l’Unione delle Streghe a trasformarla in un miraggio. Poiché potevano essere informazioni riservate, non gli aveva dato risposte esaurienti. In seguito, aveva scritto una lettera all’Unione delle Streghe, ma gli fu rimandata indietro subito dopo l’averla inviata. Gli fu spiegato che il Distretto del Castello non accettava nessuna lettera diretta. Quindi non ebbe altra scelta se non rivolgersi nuovamente al Municipio, con la speranza che potesse chiedere informazioni per suo conto.


In genere, più alta era la posizione di un individuo in un’industria e maggiormente avrebbe sofferto di fronte alle avversità, tuttavia, in questa lettera, Roland non trovò traccia di frustrazione, ma solo l’entusiasmo dell’uomo per il film magico.


“Capisco.” Roland fece una pausa pensieroso, poi disse: “Risponderò io a questa sua lettera.”


Entrambi i drammi ed il film magico erano strumenti di propaganda per Neverwinter. Non aveva né il tempo né la forza per riprendere una vecchia storia di amore imperiale, perciò avrebbe potuto benissimo spiegare tutto a Kajen e sistemare le cose una volta per tutte.


“Sì Vostra Maestà.” Disse Barov sospirando sollevato.


“E l’altra lettera?” Chiese Roland aprendola. Dato che era stato inviato all’Ufficio Amministrativo, Barov doveva averla prima esaminata.


“Viene da un mercante di nome Victor Lothar.”


“Ha finalmente smesso di chiedere per uno scambio in confezioni e popcorn?” Rise Roland.


“Esatto, vorrebbe acquistare cotone.” Barov annuì.


“Cotone?” Le mani di Roland si fermarono. “Non ne coltiviamo a Neverwinter.”


“Vorrebbe del cotone personalizzato,” rispose Barov. “Dalla Signorina Foglia dell’Unione delle Streghe.”




-Aris
                                


                                



