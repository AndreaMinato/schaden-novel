---
weight: 11250
title: Capitolo 1125- Una Via d’Uscita
pubDate: 2025-08-07T11:37:51.064Z
tags:
    - rtw
---












“Ah... finalmente” mormorò Simbady sollevato dopo che arrivarono allo stagno.






Espresse la sua gratitudine ai Tre Dei, il Figlio della Terra e la Madre dell’ Oceano dentro di sè. La grotta era ora completamente illuminata, il che aveva permesso loro di fuggire alla massima velocità. Inoltre, si restringeva sempre di più andando avanti nella direzione del mare e probabilmente era per questo che lo Scorpione Corazzato Gigante aveva smesso di inseguirli.






Tuttavia, questo non significava che fossero completamente fuori pericolo.






Simbady si ricordava ancora il suono di quell’avanzata paragonabile alle onde del mare. Non si sarebbe sorpreso se riuniti in quel luogo ci fossero tutti gli scorpioni che popolavano il deserto del Promontorio Infinito, pronti a &nbsp;rintracciare e fare a pezzi i cacciatori che avrebbero scalato il muro.






Per fortuna gli scorpioni non sapevano nuotare. Se fossero riusciti a fuggire in mare, sarebbero stati salvi.






“Svelto, mettiti il casco!” Disse Simbady afferrando il casco da sub e mettendoselo in fretta e furia.






Poi si accorse che l’uomo dei Fiordi non si muoveva.






“Ehi, cosa te ne stai lì imbambolato!”






“Tu... intanto vai.” Disse Rex a bassa voce voltandogli la schiena.






Simbady si irrigidì. <em>“Dannazione, non starà mica pensando a quelle reliquie che fanno luce?”</em>






Sentì la rabbia salire e gli si avvicinò a grandi passi. Lo prese per la spalla: “Sei per caso impazzito? Sai in che situazione ci troviamo adesso...”






Si bloccò a metà della frase. Guardò sorpreso verso il petto di Rex. Sulla veste fatta di pelle morbida e membrana intestinale vide uno squarcio sui cui bordi c’erano delle tracce di sangue.






“La tua muta da immersione...”






“Danneggiata.” Rex si sforzò di sorridere, risultando però in un’espressione orrenda. “Quell’ultimo scorpione della sabbia non mi ha colpito, ma le sue pinze mi hanno squarciato i vestiti.”






Simbady cadde nel silenzio. La sua ferita al petto era solo un graffietto, ma la muta da immersione era danneggiata e l’acqua marina sarebbe entrata tramite la fessura riempiendo il casco.






Dopo un po’, Simbady aprì bocca: “Se usassi solo il tubo per l’aria...”






Rex scosse la testa con un sorriso amareggiato: “Dovremo essere molto vicini alla superficie dell’acqua, oppure dovresti ispirare con la stessa forza di una pompa d’aria.”






I due tubi dovevano essere collegati insieme per poter mantenere l’equilibrio.






E Rex gliel’aveva già spiegato in precedenza.






Per questo poco fa aveva esitato.






Forse già in quel momento l’uomo dei Fiordi sapeva in che situazione si trovava.






Rex si tolse la borsa e la porse a Simbady: “Questo è un campione della stele. Per favore consegnala ai miei assistenti e di’ loro che ho trovato qualcosa che potrebbe rivaleggiare le scoperte del Signor Tuono.”






Simbady si accorse che le sue mani stavano tremando.






“I tuoi assistenti... hanno una muta di riserva?”






“No. Soltanto per queste due, dalla selezione dei materiali alla cucitura ci abbiamo impiegato mezzo anno” disse Rex cercando di controllare le sue emozioni. “So a cosa stai pensando. Ho già valutato ogni modo possibile per uscire da qui ed è impossibile senza una muta da immersione. Forse, questo è il mio destino...”






“Destino?”






“I membri della Società dei Mestieri Meravigliosi... non potranno mai diventare dei veri esploratori” disse mordendosi le labbra. “Va’, prima che gli scorpioni raggiungano questo posto! Fa’ sapere al mondo che questa è una mia scoperta. In questo modo, anche se non dovessi diventare un esploratore onorario, il mio nome verrà per sempre associato a questa invenzione e sarò ricordato da ogni cittadino dei Fiordi...”






Simbady si voltò verso lo stagno. Dopo un momento di silenzio, rispose lentamente: “Mi rifiuto.”






“Eh?” Rex spalancò gli occhi incredulo.






“Mi devi ancora 29 Ori Reali. Se muori, a chi dovrò chiederli?” Grugnì. “Soltanto io e Mulley sappiamo di questo accordo e non penso che i tuoi assistenti mi pagheranno. Dal loro modo di vestire si vede subito che quei due non sono messi meglio di un qualunque sabbipode.”






“Per adesso non abbiamo soldi!” Ribatté Rex. “Per... per acquistare la macchina a vapore da Graycastle... siamo andati un pochino oltre il budget... ma quando le mute da immersione acquisteranno popolarità, le Camere di Commercio faranno la fila per acquistarle e i soldi non saranno più un problema!”






“Ma il problema è che quei soldi non mi riguardano, e forse non avranno niente a che fare neppure con te.” Simbady gettò la borsa ed il casco per terra. “Tu credi che dopo che sarai diventato il pasto degli scorpioni, la gente là fuori continuerà a credere che la muta da immersione sia una tua invenzione? Con un po’ di parole possono cambiare tutta la storia e prendersi sia il merito che i profitti. In quel caso, io avrò perso i miei 29 ori reali ed il tuo sogno non diventerà mai realtà.”






“... che cosa vorresti fare?”






Simbady si ripasso le parole nella mente e poi fece uscire tutto insieme: “Ai Mojin non piace né avere debiti né tantomeno perdere la fiducia negli altri, una promessa è una promessa, non importa se sia verso il Re di Graycastle o un uomo dei Fiordi, ho promesso che ti avrei aiutato fino alla fine, non è forse vero?”






Rex rimase sorpreso: “Ma come vorresti fare...”






“Guarda lo stagno.” Si tolse di dosso i vestiti impermeabili. “Non ti sei accorto che si è rimpicciolito?”






Soltanto allora Rex notò che sul bordo dello stagno c’erano delle pietre bagnate. Erano il segno che il livello dell’acqua stava scendendo.






“La marea si sta abbassando, significa che la distanza che dobbiamo percorrere in acqua si sta accorciando.” Simbady scandì ogni singola parola. “Se tutto andrà bene, dopo che usciremo dalla grotta dovremo risalire solo dieci metri e saremo salvi. Con l’equipaggiamento da immersione sarebbe impossibile, ma potremo farcela se ci spogliamo di tutto, compresi i sassi che hai raccolto. Togliti i vestiti.”






“To-togliermi i vestiti?”






“Esatto, prima che la marea sia abbastanza bassa, dobbiamo difenderci dagli attacchi degli scorpioni. Il modo più efficace sarebbe appiccare un incendio.” Disse Simbady annuendo. “Ma qui l’aria è umida e non è facile accendere piante e fiori. Ci serve un combustibile.” Indicò la lampada ad olio e disse: “L’olio e la pelle dovrebbero bastare per un po’.”






Rex rimase a lungo in silenzio: “Lascia stare, non funzionerà.”






“Perché?”






“Non sappiamo affatto quando la marea sarà al minimo. Più è alto il livello dell’acqua più è lungo il tragitto che dobbiamo percorrere per attraversare lo stagno. Se agiamo incautamente, rischiamo solo di finire l’ossigeno della grotta.” Con un’espressione addolorata disse: “Ma il problema principale è che io non so nuotare! Non è forse ridicolo? Eppure sono un uomo dei Fiordi, non saper nuotare è peggio di avere il mal di mare! Proprio per questo non potrò mai diventare un vero esploratore e partire per il mare come tutti gli altri!”






“L’avevo capito subito, durante l’immersione.” Disse Simbady tranquillo.






“Co-cosa?”






“Ti affidavi sempre al cesto per salire e scendere, eri assolutamente goffo nei movimenti in fondo al mare. Senza questa muta, non saresti nemmeno sceso in acqua.”






“Visto che lo sapevi, perché stai proponendo di nuotare?”






“Tu non hai bisogno di farlo, dovrai solo trattenere il fiato. So che sarà difficile e probabilmente potresti svenire. Però fintanto che ti reggerai a me, riuscirò a portarci entrambi in salvo.” Rispose lentamente.






“Tu da solo?” Chiese Rex incredulo.






“Ti ho raccontato che c’era un profondo stagno nell’oasi dove ho vissuto da bambino. Io ed i miei amici facevamo spesso a gara per vedere chi riusciva a stare sott’acqua più a lungo.” Simbady alzò lo sguardo. “Non sono mai stato il migliore nel clan, perché non mi sono mai impegnato al massimo. Avevo paura.”






“Paura?”






“Sì. Temevo che l’acqua mi avrebbe risucchiato se fossi sceso un po’ più in profondità, perciò risalivo sempre un po’ prima di quanto potevo. Mi fingevo esausto e senza fiato. Con il tempo, mi sono autoconvinto che quello fosse il massimo che potevo fare” disse fissando Rex negli occhi. “Hai detto che mi sono sempre sottovalutato, forse avevi ragione. Stavolta voglio provare a raggiungere il mio limite.”






“Allo stesso modo, non sai nuotare e quindi non puoi andartene? Sei sicuro che sia questo il tuo limite?” Simbady disse ad alta voce: “Sei sicuro che non stai sottovalutando te stesso?”






Inconsciamente, Rex strinse i pugni.






“Perlomeno, non hai la minima paura del mare. Su questo sei molto meglio di me.” Simbady arricciò le labbra: “Allora? Vuoi fare una scommessa? Come può un esploratore definirsi tale se non corre qualche rischio?”






***






Dopo due ore, un denso fumo soffocante aveva quasi riempito tutta la grotta.






L’acqua dello stagno era scesa fino ad arrivare all’apertura della grotta.






Dall’altra parte del fumo, potevano sentire il suono degli scorpioni.






Pareva il suono di un’onda che spazzava via tutto.






I due si scambiarono uno sguardo, sapevano che era la loro ultima occasione.






“Andiamo, Signor Esploratore Onorario” disse Simbady dopo aver fatto un profondo respiro. Strinse Rex tra le braccia e si tuffò in acqua.






Gli parve di diventare un tutt’uno con la fresca acqua marina.






Era come se tutto fosse tornato indietro, ai tempi di quando era ancora un bambino.






Ma stavolta, accanto a lui non c’erano Carlone o altri del suo stesso clan.






L’unica persona con cui ora doveva competere era sé stesso.






<em>Aris</em>


                                


                                



