---
weight: 11340
title: Capitolo 1134 – Immergersi Nel Mare
pubDate: 2025-08-07T11:37:51.065Z
tags:
    - rtw
---




















“Woowoo”






Dalla “Vento d’Inverno” si levò un fischio basso ed acuto.






Quello era il segnale per salpare.






Le prime quattro navi levarono l’ancora e si allontanarono dalla flotta.






Quelle delle quattro Camere di Commercio, incluse Baia della Luna Crescente, Isola del Tramonto, Città delle Acque Basse ed Isola dei Draghi Gemelli seguirono la “Vento d’Inverno” nel Mare d’Ombra.






La vista si offuscò e la luce del sole si fece cupa. Dopo appena 1.000 metri, erano entrati in un mondo totalmente differente.






Il ponte era ora avvolto da una fitta nebbia. Camilla notò che la nave aveva smesso di ondeggiare.






“Che è successo?”






“Non ti preoccupare. Il motore si è spento,” le rispose Margaret. “Il segreto per attraversare queste acque è non farsi notare. Magari non vale per le navi più piccole, ma per quelle più grandi come questa è meglio farsi trasportare dalla corrente. Guardati intorno.”






Guardò nella direzione verso cui indicava Margaret e vide che tutte le navi delle quattro Camere di Commercio avevano ammainato le vele e che alcune di loro si trovavano una di fronte all’altra, cosa che di solito non si vedeva durante un normale viaggio.






In aggiunta, a prua ed a poppa di ogni nave era stato acceso un fuoco in modo da indicarne la posizione. Anche così, Camilla riusciva a vederne solamente due nella nebbia, mentre già la terza era difficile da notare. Le deboli luci tremolavano in modo sinistro, e la quarta era completamente inghiottita dalla nebbia.






“Stiamo scendendo?” Chiese sospettosa Camilla. Dopo aver vissuto per un po’ nell’Isola Dormiente, aveva imparato qualcosina sull’oceano. Quando l’acqua si alzava all’interno di caverne e fratture subacquee, si generavano dei mulinelli in superficie. Quelli più piccoli avevano un diametro di un dito, mentre quelli più grandi potevano raggiungere anche un paio di metri. Ad ogni modo, l’acqua veniva spinta verso il centro del mulinello e acquisiva velocità man mano che scendeva nel vortice.






Camilla aveva creduto che fosse la vastità del mare a rendere impercettibile il flusso delle correnti. Ma adesso che la flotta si era spinta fin dentro il Mare d’Ombra, avrebbe dovuto veder accadere qualcosa.






Per sua sorpresa, vide delle alghe galleggiare sull’acqua!






Ciò significava che le correnti non avevano cambiato la loro direzione, o per lo meno non qui!






“Sembra una cosa incredibile, ma ha senso,” disse Margaret, annuendo. “Se ci fosse creato un enorme vortice quando le maree si sono ritirate, non saremmo arrivati fin qui, perché quello sarebbe stato il mulinello più grande e profondo dell’oceano. Non avremmo avuto alcuna possibilità di sfuggirgli; ma visto che l’acqua sembra rimanere calma, Tuono vuole dare un’occhiata.” Margaret si interruppe e guardò Joan, che stava fissando il mare. “Normalmente, sarebbe impossibile per un essere umano immergersi fin nelle profondità marine, ma le tue capacità sono un raggio di speranza.”






Camilla si guardò intorno, lo sguardo che sfrecciava tra le colonne di pietra umide e gli scogli, mentre una sensazione di panico cresceva dentro di lei. Riusciva a vedere chiaramente le rocce che la circondavano. Però, nel caso di quelle più lontane, riusciva solo a percepirne il contorno. In qualche modo, le sembravano simili a quegli spaventosi artigli che di solito ti compaiono durante gli incubi.






“Ya! Pesci! Pesci rossi!” Squittì all’improvviso Joan.






Camilla si voltò e vide un “fiume” di un rosso brillante emergere bruscamente alla destra della “Vento d’Inverno”. Nonostante Tuono gliene avesse parlato in passato, la sua improvvisa comparsa la sorprese.






Lo “Spettrale Fiume Rosso.”






Un fiume peculiare, composto da pesci.






“Oh, smettila di far schioccare la lingua, la loro carne non è buona,” Disse Margaret mentre dava un buffetto a Joan. “Fino a quando l’avremo di fianco, raggiungeremo le rovine della torre triangolare. La Principessa Tilly dovrebbe avertelo già detto. C’è uno strano strumento simile ad un telescopio, grazie al quale puoi vedere una vasta terra che nessuno sa dove si trovi. È questo l’obiettivo del viaggio.”






“È ciò che mi ha detto.”






“Sfortunatamente, questa volta non andremo verso quelle rovine, e quindi non potrai ammirarle,” disse Margaret con un sorriso triste.






“No… nessun problema,” rispose bruscamente Camilla. Avrebbe preferito non rimetterci piede in futuro.






“La tua reazione è esattamente l’opposto di quella di Sua Altezza,” disse Margaret, ridacchiando.






Due ore più tardi, la “Vento d‘Inverno” si fermò di fronte ad una grande isola coperta di coralli, seguita dalle navi a tre alberi delle quattro Camere di Commercio. Dopo aver ancorato tutte le navi, i rispettivi capitani si incontrarono sul ponte della “Vento d’Inverno”.






“Wow, siete tutti qui. Strabiliante,” notò aspramente il primo ufficiale arricciando le labbra. “Pensavo vi sareste schiantati contro un roccia e sareste corsi a chiedere aiuto piangendo.”






“Non sei l’unico in grado di manovrare una nave, qui,” ribatterono i membri delle quattro Camere di Commercio. “La nave di ferro è fenomenale, ma non sono sicuro valga lo stesso per la sua ciurma.”






“Basta!” Interruppe Tuono. “Mi fa piacere che tutti siano qui. Avete avuto problemi di qualsiasi sorta?”






“No,” risposero i sovrintendenti delle Camere di Commercio. “Non è successo nulla, neanche con gli Spiriti del Mare. Questa volta erano particolarmente tranquilli.”






“Anche io ne sono sorpreso. Di solito, riescono a buttare a mare un paio di ragazzini.”






“Forse è perché abbiamo scelto una rotta differente ed abbiamo evitato le antiche rovine? Vuol dire che questi mostri le usano come tana?”






“Sembrerebbe proprio così.”






Tuono rifletté per un attimo e fece cenno a tutti di stare in silenzio, poi disse, “Se le cose stanno così, muoviamoci. La marea si rialzerà di nuovo verso sera, sarebbe meglio raggiungere il fondo del mare prima di allora. Se non c’è nulla là sotto, dovremo andarcene il prima possibile, altrimenti rimarremmo bloccati qui tra queste isole.” Dopo quelle parole guardò le due streghe e disse, “Joan, Signora Camilla, lasceremo che siate voi ad occuparvene.”






“Sì,” rispose Joan, annuendo con uno sguardo serio.






“A patto che tu dica a quei tipi di chiudere il becco,” brontolò Camilla fissando l’esploratore con uno sguardo glaciale. “Una precisazione: devo concentrarmi a fondo nel canalizzare Joan; se qualcuno mi interrompe, dovrò ricominciare di nuovo daccapo!”






Dopo che Tuono le promise che non ci sarebbe stata alcuna interruzione, Camilla mise le mani sulle spalle della compagna e chiuse gli occhi. Sentì un po’ di vertigini e poi iniziò a vedere attraverso gli occhi di Joan.






“Vai,” disse dentro di sé Camilla. “Se il nostro legame si spezza o sei in pericolo, fai ritorno il più in fretta possibile, va bene? Non sforzarti, i tuoi amici ti stanno aspettando.”






Sentendo la parola “amici”, Joan tremò in maniera impercettibile, ed il suo sguardo si fece carico di determinazione. “Capito, Sì!” disse convinta.






Joan saltò all’indietro nel mare.






Camilla avvertì immediatamente una sensazione di freddo.






Tutta la sua stanchezza era sparita.






Ma sapeva che questa fosse solo un’illusione. Era ciò che si sentiva Joan e lei ne era semplicemente legata.






“Come sta andando?” Chiese Tuono






“È tutto a posto. Joan è a 50 metri di profondità,” rispose Camilla. “Le colonne di pietra non si stanno facendo più spesse, e neanche i coralli. Non ho ancora visto né fondali né montagne.”






Era questo il suo compito. Nonostante Joan riuscisse a vedere ogni cosa sott’acqua, non era capace di esprimerla a parole. L’unica maniera era fare in questo modo.






“È a 100 metri di profondità. Intorno a lei è molto scuro, ma riesce ancora a vedere ogni cosa chiaramente. Ci sono ancora colonne di pietra e coralli. Non abbiamo ancora raggiunto il fondale,” mormorò Camilla. “Cavolo, è davvero profondo. Forse queste rocce non sono le vere isole ma…”






“Ma cosa?” Chiese qualcuno.






Camilla deglutì e rispose, “ma sono semplici colonne di pietra gigantesche.”






<em>Mithdran</em>


                                


                                



