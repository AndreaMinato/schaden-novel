---
weight: 1199
title: Capitolo 1199- L’Agitazione Nel Regno Del Cuore Di Lupo
pubDate: 2025-08-07T11:37:51.073Z
tags:
    - rtw
---


&nbsp;


“Che tempo balordo,” mormorò il Barone, Jean Bate, guardando il cielo colmo di nuvole scure dalla sua finestra. “Pioverà di nuovo.”


Pioveva molto a Baia della Sedimentazione, soprattutto in estate ed autunno. Tempeste improvvise si abbattevano spesso sulla città, quindi questa disponeva di un buon sistema di drenaggio delle acque: al contrario di Castello Dente Spezzato e della città di Graystone dove le strade di ricoprivano subito di fango dopo un acquazzone, qui la pioggia influiva solo sulle operazioni di carico e scarico. L’impatto era praticamente irrisorio sull’area urbana.


Jean era in realtà più frustrato da sé stesso che dal temporale in arrivo.


Il cielo si sarebbe schiarito subito una volta che fosse passato, ma il suo umore sarebbe rimasto cupo.


“Signore, avete deciso cosa rispondergli?” Chiese cautamente il suo segretario, Zum.


“Rispondergli?” Sogghignò il Barone. “Cosa sceglieresti tra l’essere appeso per il collo e venir arso vivo?”


“Er…” L’uomo ammutolì.


“Anche te non riesci a scegliere, vero? Ed allora facciamoli aspettare.”


“Ma…” Provò a dire Zum, cercando di formulare un’obiezione appropriata.


Jean Bate sapeva bene che tirarla per le lunghe sarebbe stata solo una soluzione temporanea. Come la tempesta imminente che sarebbe venuta sia che i mercanti la volessero o meno, doveva comunque affrontare questa situazione.


Era iniziato tutto con la guerra contro la Chiesa.


Dopo la caduta della città reale del Regno del Cuore di Lupo, dozzine di Lord dichiararono, all’improvviso, di essere i figli bastardi del Re; questi presunti legami di sangue crearono gruppetti e fazioni nella guerra per il trono. Dopo un paio di violente battaglie, il Regno venne diviso in tre territori principali: il primo, nel nordovest, in mano alla Famiglia Token, quello nel sud alla Cancello Pietrarossa ed infine, l’area montuosa ad est sotto il controllo dei Tusk.


Poiché i Token erano abbastanza lontani da Baia della Sedimentazione, non avevano mai dato fastidio a Jean; al contrario, sia Cancello Pietrarossa che i Tusk stavano tentando con forza di convincerlo ad unirsi a loro, per espandere ulteriormente la propria influenza.


Il Barone aveva assunto una posizione di neutralità durante la guerra. Il suo disinteresse in qualsivoglia vantaggio politico aveva ben presto portato enormi benefici alla città; visto che i due Duchi si appoggiavano al porto per trasportare cibo ed ori reali, e poiché erano stati impegnati a conquistare altre città e villaggi circostanti, per il momento le due famiglie non avevano esteso la loro influenza su Baia della Sedimentazione.


Però, con l’espansione che continuava, i Tusk ed i Cancello Pietrarossa divennero a poco a poco i due candidati migliori alla corona; e visto che i Token avevano improvvisamente conquistato Montagna della Gabbia, le altre due famiglie avevano di nuovo posato i loro occhi sul possedimento del Barone, e cioè su Baia della Sedimentazione.


Jean sapeva esattamente quale fosse il loro obiettivo.


Volevano assumerne il controllo e proibire ai loro avversari qualsiasi commercio, in modo da prevalere su tutti gli altri. Per questo motivo, entrambi i Duchi avevano mandato i loro ambasciatori, insieme a dozzine di cavalieri e mercenari, in un apparente tentativo di portarlo dalla loro parte.


Il porto era protetto solo da una squadra di sorveglianza e da alcune guardie di Jean; quest’ultime poteva resistere a dei feroci pirati, ma sicuramente non a cavalieri armati di tutto punto. Jean Bate non aveva intenzione di porre resistenza: avrebbe giurato fedeltà a chiunque fosse asceso al trono, e non gli importava che a farlo fosse qualche discendente del precedente Re o no.


Sfortunatamente, però, i Cancello Pietrarossa ed i Tusk erano entrambi potenti.


Sotto tali circostanze, non poteva unirsi a nessuno dei due.


Qualunque fazione avesse scelto, avrebbe subito la folle vendetta dell’altra; perdere i diritti sul commercio significava che avrebbero dovuto produrre cibo ed equipaggiamenti militari da soli, mentre l’altra fazione si sarebbe assicurata un continuo afflusso di risorse. Nessuna delle due famiglie voleva esporsi e rischiare una situazione così sfavorevole.


Per questo motivo, una guerra sarebbe stata inevitabile.


Non c’erano delle cinte murarie o dei fossati profondi a difesa della città, e quindi Jean doveva scegliere qualcuno per far fronte ad un’invasione.


Però, le due famiglie lo avrebbero aiutato?


Il Barone non poteva rischiare.


Astuti come erano, i due Duchi avrebbero probabilmente lasciato morire la gente di Baia della Sedimentazione per ridurre le perdite tra i loro soldati e poi tagliato la ritirata una volta che il nemico fosse entrato in città, visto che a loro interessava solo la terra, non chi la abitava.


Forse, sarebbe stato meglio lasciare Baia della Sedimentazione alle due famiglie.


Era per questo motivo che Jean aveva detto si trattasse di una scelta tra l’essere impiccati o bruciati vivi.


Il Barone mando le due delegazioni di emissari nella stessa residenza, sperando che l’odio che provavano gli uni per gli altri gli avrebbe fatto guadagnare del tempo per pensare alla faccenda. Sperava anche che le due arrivassero alle mani: a tal fine, Jean aveva persino spedito donne e botti di liquore per spingerli a scontrarsi ma, fatta eccezione per un feroce scambio di insulti, nessuna delle due parti aveva fatto il primo passo.


“Tick, tick…”


La pioggia cadde finalmente sul giardino della residenza, creando un flebile telo tra il Cielo e la terra.


Guardando i fiori che dondolavano debolmente sotto la pioggia, il Barone si ammutolì. Sapeva che non era saggio tentennare, ma non riusciva a pensare ad un altro modo per sottrarsi a questo dubbio. Suo nonno era solito dirgli che i nobili tendono sempre a scegliere tra interesse personale e potere: fino a quando fosse riuscito ad approfittare della loro indecisione, non avrebbe mai perso. Forse, era tempo che la smettesse di giocare e cominciasse a pensare più profondamente e strategicamente.


Proprio in quel momento, il rumore di passi frettolosi interruppe i suoi pensieri.


“S-signore, cattive notizie!”


“Che cosa c’è? Forza, calmati!” Disse Jean Bate lanciando un’occhiata alla guardia. “Che è successo?” Fissò le labbra tremolanti dell’uomo, con la speranza di udire parole come “cavalieri” e “residenza” che si riferissero ad uno scontro tra le due famiglie.


“La flotta del Re, del Re di Graycastle, è nel porto. Non solo hanno preso il controllo delle banchine, ma impediscono a chiunque di avvicinarsi all’area!” La notizia era così scioccante che, per un attimo, se ne rimase immobile in piedi.


“Cosa hai detto? Gray-Graycastle?” Balbettò il Barone. “Vogliono vendere qualcosa qui? Un attimo… hai detto che hanno isolato le banchine?”


“Sì!” Urlò con affanno la guardia. “Hanno spostato le barche per far posto alle loro navi. Hanno detto che prenderanno in prestito il porto per un po’ ed hanno assicurato che l’ordine verrà presto ristabilito. La squadra di sorveglianza ha cercato di fermarli ma è stata subito disarmata. È confermato che ci sono centinaia di navi di Graycastle fuori dal porto!”


Jean Bate chiese sconvolto, “Sei sicuro sia la flotta del Re di Graycastle, e non di un qualsiasi Lord?”


“Sì, li ho visti con il mio cannocchiale,” rispose l’uomo, con qualche difficoltà. “Confermo che lo stemma sulle bandiere è quello di Graycastle. Ha una torre e delle lance.”


Perchè Graycastle voleva invadere il Regno del Cuore di Lupo?


Perché Wimbledon aveva scelto lui e non qualche suo vicino?


Anche se il Re di Graycastle voleva espandere i suoi domini, non doveva necessariamente lanciare un attacco via mare. La Famiglia Token, vincitrice nella guerra contro la Chiesa, poteva resistere all’esercito di Graycastle?


No, non aveva alcun senso…


Il Barone fu sommerso da svariati pensieri.


E poi gli si avvicinò il suo segretario Zum per sussurrargli qualcosa all’orecchio.


Il Barone si illuminò in viso.


Sì, era proprio ciò per cui aveva aspettato!


L’esercito di Graycastle aveva di certo la forza per smuovere lo stallo tra le due famiglie. Se la flotta aveva intenzione di scatenare una guerra qui, avrebbero avuto bisogno dell’aiuto dei nobili locali, indipendentemente da quanto invincibili fossero. Con solo un piccolo aiuto, sarebbero riusciti a conquistare l’intera terra. Jean non aveva alcuna preferenza su un Lord od un altro, ma sembrava che il Re di Graycastle gli potesse offrire più di chiunque altro. Magari, in futuro, sarebbe diventato un governatore di qualche territorio se avesse scelto di giurargli fedeltà.


Ed anche se Wimbledon non ci fosse riuscito, Jean non avrebbe perso nulla.


Proprio in quel momento un’altra guardia si fiondò nella stanza. “Signore, la flotta di Graycastle ha inviato un messaggero a nome di Re Roland Wimbledon, e desidera parlarvi.”


Jean Bate scambiò un’occhiata con il segretario prima di annuire, “È nostro ospite, ditegli che uscirò a riceverlo.”


&nbsp;


<em>Mithdran </em>
                                


                                



