---
weight: 12130
title: Capitolo 1213- La Nascita di un’Impresa
pubDate: 2025-08-07T11:37:51.075Z
tags:
    - rtw
---


Nei sei mesi passati, Victor Lothar era rimasto nel Territorio Meridionale ma aveva sempre prestato attenzione agli avvenimenti a Neverwinter. Era certo che in futuro questa città sarebbe indubbiamente diventata la capitale al centro del mondo. L’influenza di questa futura capitale si sarebbe estesa ben oltre Graycastle, raggiungendo gli altri tre Regni ed i Fiordi. Per questo motivo Victor aveva chiesto ai suoi uomini di acquistare ogni giorno una copia del Settimanale di Graycastle e di mandargliela a Porto delle Acque Chiare.


Due grandi avvenimenti avevano poi attratto la sua attenzione, perciò aveva fatto ritorno a Neverwinter. Uno era la vendita di appartamenti nell’Edificio dei Miracoli e l’altro era l’uscita di un nuovo film magico: “La Polvere della Storia”.


Victor non capiva perché il Re di Graycastle insistesse sul fatto che a Neverwinter le persone dovessero mostrare le loro carte d’identità per poter acquistare un appartamento. Pur essendo residente di Neverwinter, poteva comunque spostarsi al Porto delle Acque Chiare e a Città del Bagliore. Non capiva il punto di avere una carta d’identità di Neverwinter: lui era un mercante, e praticamente era sempre in giro per il mondo.


Nessuno si perderebbe l’opportunità di visitare l’edificio più alto del continente, che per di più era situato nel cuore della Nuova Città del Re. Era una strategia di mercato perfetta per promuovere ulteriormente il suo marchio “Pietra Arcobaleno”.


Ma anche se non dovesse riuscire ad acquistare un appartamento nell’Edificio dei Miracoli, non se ne sarebbe rammaricato troppo. Dopotutto, era il primo mercante ad aver stipulato un contratto con Re Roland per il commercio del nuovo cotone; era già un passo avanti rispetto agli altri. Era più interessato al film magico.


Non avrebbe mai dimenticato il primo film magico che aveva visto.


Era stato impressionante.


Nel momento in cui era stato alzato il sipario, Victor aveva sentito il suo corpo sciogliersi nel nulla e la sua anima vagare nell’oscurità. Aveva rivisto “La Principessa Lupo” molte volte, e non avrebbe smesso se non fosse stato per la decisione di coltivare cotone nel Territorio Meridionale.


Non aveva la minima idea riguardo al contenuto del nuovo film magico “La Polvere della Storia”. Il suo interesse derivava principalmente da due ragioni: la prima era che gli attori facevano tutti parte della Compagnia del Fiore Stellato, mentre la seconda, era che stavolta, lo sceneggiatore altri non era che il noto maestro Kajen Fels.


Nella presentazione del film avevano detto che si basava su una storia vera e che Re Roland in persona aveva dato una mano fornendo informazioni provenienti dai documenti segreti della Famiglia Reale. Victor sapeva che delle informazioni simili non venivano mai rivelate al popolo, inoltre, le dicerie che circolavano nelle taverne andavano bene per fare due chiacchiere e passare il tempo, ma erano troppo assurde per poterci credere davvero. Ma adesso, grazie al film magico avrebbe scoperto alcune delle verità nascoste; non gli importava quali. Come avrebbe mai perso un’occasione come questa?


In realtà questa era la ragione principale per cui era tornato a Neverwinter.


Non appena Victor aveva raggiunto l’Ufficio Amministrativo, Tinkle era andata a fare la fila per acquistare i biglietti. Un biglietto costava cinquanta ori reali, dieci in più rispetto al biglietto per “La Principessa Lupo”. Ciononostante, senza alcuna esitazione, Victor aveva dato cento ori reali a Tinkle e le aveva chiesto di comprare due biglietti.


Quando aveva detto di voler acquistare due biglietti, Tinkle si era sentita travolgere da un’ondata di orgoglio. L’attenzione di molte persone si era posata su di lei, dato che il prezzo per la prima avrebbe fatto esitare persino i mercanti stranieri. Il giorno seguente, il prezzo dei biglietti sarebbe calato e una settimana dopo, sarebbe sceso fino a dieci argenti reali per i cittadini.


La transazione per l’appartamento era molto più complessa. Dopo che Victor aveva fatto domanda, lui e Tinkle erano stati condotti in uno stanzino.


“Non ci posso credere! Avete una carta d’identità di Neverwinter!” Disse Tinkle a bassa voce. “Ma non siete un cittadino di Graycastle, e di certo non siete nemmeno un residente di Città di Confine.”


Victor fece una scrollata di spalle: “Ti sei dimenticata che una persona può diventare un residente di Neverwinter acquistando una proprietà qui.”


“Certo che lo so!” Disse Tinkle a sua difesa. “Ma di solito state sempre nelle taverne...”


“Questo non mi impedisce di avere una proprietà.” Disse Victor. “Rispetto alla silenziosa area residenziale, preferisco l’atmosfera delle taverne.”


“...” Tinkle spalancò gli occhi, non aveva più parole.


Questo era uno dei lati attraenti delle ragazze di campagna. Se Tinkle fosse stata una signorina di una famiglia nobile, probabilmente l’avrebbe considerato un idiota.


Proprio in quel momento, entrò una giovane ragazza in uniforme. “Buongiorno, vi ringrazio per l’attesa. Il mio nome è Betty. Sono un’impiegata dell’Ufficio Amministrativo e sono la responsabile per la registrazione.”


“Io sono...”


“Victor Lothar. Ho controllato la vostra domanda, siete idoneo per effettuare un acquisto!” Disse Betty molto velocemente. “Devo ammettere che avete un buon gusto. Tra tutti gli edifici residenziali avete scelto l’Edificio dei Miracoli. Questo è il simbolo di Neverwinter scelto da Sua Maestà in persona. Dalla cima è possibile vedere l’intera città e anche se i prezzi sono un po’ alti, ne vale certamente la pena!”


Victor fu un po’ colto di sorpresa. Dall’atteggiamento dell’impiegata sembrava che non ci fossero molte persone disposte ad acquistare un appartamento. Si schiarì la gola e chiese: “Quindi qual è il prezzo?”


“Ecco qua, Signor Victor.” Betty gli diede un pezzo di carta.


Victor aprì il foglio e un muscolo del suo labbro si contrasse. Era la lista dei prezzi degli appartamenti dell’Edificio dei Miracoli. Gli appartamenti ai primi cinque piani non andavano oltre i cento ori reali, ma dal quinto in su, il prezzo raddoppiava ad ogni piano. Al quattordicesimo piano costavano duemila ori reali.


Tinkle si coprì la bocca con le mani.


“Il quindicesimo piano non è in vendita?” Chiese Victor notando che mancava il prezzo.


“L’Associazione degli Astrologi e l’Associazione degli Alchimisti hanno acquistato assieme il quindicesimo piano. Ho sentito dire che hanno intenzione di fondare lì il quartier generale della Società dei Saggi...”


“Quattordicesimo piano! Lo compro!” Victor interruppe Betty che aveva assunto la stessa espressione stupefatta di Tinkle. Poi aggiunse: “Ne compro due.”


Quattromila ori reali erano una grande somma persino per lui. Inizialmente era esitante, ma dopo aver sentito della Società dei Saggi, aveva subito preso la sua decisione.


Se Neverwinter era la città centrale del futuro, questa cosiddetta Società avrebbe sicuramente influenzato l’intero Regno. Se dovesse riuscire a creare dei legami con queste due storiche ed importanti Associazioni, avrebbe potuto promuovere ulteriormente i suoi prodotti. Anche se nei fatti condivideva semplicemente il loro stesso edificio.


“Una scelta saggia, Signor Victor!” Betty gli afferrò le mani. La sua espressione era persino più eccitata di quella di Tinkle. “Vado subito a prendere il contratto. Dopo che avrete firmato, le stanze saranno vostre.”


Vedendo Betty correre fuori dallo stanzino, Victor trasse un pesante sospiro: “Ho come la sensazione che sia lei l’acquirente e non io...”


“Forse ha a che vedere con i suoi obiettivi di vendita.” Mormorò Tinkle.


“Cosa sono?”


“Ne ho sentito parlare da un cliente della taverna. A quanto pare gli ufficiali e gli impiegati dell’Ufficio Amministrativo sono soggetti a valutazioni periodiche. Non conosco i dettagli, ma credo che siano queste valutazioni a decidere un aumento dello stipendio o una promozione.”


“Quindi è così... ora capisco perché tutte le persone qui lavorano con così tanto impegno.” Sentì di aver imparato qualcosa di nuovo.


Avrebbe potuto implementare un sistema simile nella sua fabbrica tessile.


“A proposito...” Disse Tinkle esitante. “Non avete intenzione di lasciare le stanze vuote, giusto? Avete speso così tanti soldi... volete ancora stare nella taverna?”


“Continuerò ad abitare lì.” Disse Victor sorridendo. “Ma le stanze che ho acquistato con quattromila ori reali non resteranno vacanti.”


“Ma non potete abitare in due posti diversi nello stesso momento.”


“Non significa che ci abiterò.” Inizialmente la sua intenzione era quella di acquistare un appartamento e appendere fuori dalla porta una vistosa insegna per promuovere il suo marchio, ma le parole di Betty gli avevano dato una nuova idea, gli appartamenti non erano fatti solo per abitarci. “Ho intenzione di farne il nuovo quartier generale della Società Lothar, un centro di scambi commerciali per la “Pietra Arcobaleno”.”






<em>Aris</em>
                                


                                



