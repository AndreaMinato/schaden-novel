---
weight: 12260
title: Capitolo 1226- La Prigione del Cuore
pubDate: 2025-08-07T11:37:51.076Z
tags:
    - rtw
---


“Come diventerà il mondo senza Dio?” Chiese Roland. “Che cosa ci guadagnereste voi da tutto questo? Potrete uscire dal Regno delle Menti e diventare delle entità fisiche?”


“Ad essere sinceri, non lo so.” Disse Lan con un sorriso. “In ogni caso, è meglio che restare imprigionati qui per sempre. Perlomeno, il futuro ha infinite possibilità.”


Roland la fissò a lungo. L’espressione di Lan era completamente naturale, era come sé non avesse fatto altro che prendere una semplice decisione.


Non avrebbe ottenuto altre informazioni parlando con lei, a meno che non avesse portato Usignolo nel Mondo dei Sogni. Neanche le conversazioni a seguire portarono da qualche parte. Non avrebbe potuto aiutarlo nella Battaglia della Volontà Divina e quando arrivavano a parlare di Dio, restava in silenzio.


Doveva sottostare anche alle leggi del Mondo dei Sogni. Qua lei era soltanto una marzialista e fornirgli informazioni di nascosto era il massimo che potesse fare. Stando a quello che diceva, in aree diverse del Regno delle Menti vigevano leggi diverse. Nemmeno Dio poteva cambiare questo fatto. Era stato proprio grazie a questo che era riuscita a trovare un’occasione per cercare l’individuo che avrebbe fermato la Battaglia della Volontà Divina.


Prima che tutto questo terminasse, Lan non avrebbe mai ottenuto la vera libertà: le catene che la tenevano prigioniera continuavano ad esistere, e in qualunque momento avrebbero potuto vanificare tutti i suoi sforzi.


Quando Roland la accompagnò fino alla porta, le fece un’ultima domanda.


“Giusto, all’inizio hai detto che non ti saresti aspettata che avrei aperto qui una caffetteria, significa che qui esiste davvero un luogo chiamato Café Rose?”


“Sì.” Rispose Lan con un sorriso. “Si trova nella Città Prisma.”


“Eppure ho chiesto a Garcia...”


“La caffetteria sta nella parte centrale della città ed è accessibile solo ai funzionari più alti della Gilda dei Marzialisti. In quel momento sapevo già che la Gilda ti avrebbe concesso la licenza di caccia, grazie alla quale saresti potuto arrivare fino alla zona centrale. Ma non mi sarei mai aspettata il fatto che tu non provassi alcun interesse verso la Gilda; dopo aver ottenuto la licenza non hai mai messo piede nella Città Prisma.” Lan fece una pausa. “E poi, i nuclei dei Caduti al Male sono tutti conservati nell’ultimo piano inferiore sotto alla città. Normalmente soltanto i Difensori e i loro superiori possono accedervi.”


Finalmente Roland capiva come mai non era riuscito a trovare il Café Rose. In realtà era una caffetteria esclusiva ai funzionari più alti della Gilda.


“Quindi la prossima volta... cioè, in caso di necessità, quale caffetteria scegliamo? Ora ce ne sono due di Café Rose.”


“Meglio questo.” Disse Lan guardando verso i torreggianti edifici. “Garcia abita là, giusto? Non sarebbe male venire a farle visita ogni tanto. Forse... questo posto mi piace parecchio.”


<em>“Forse? Non sai nemmeno cosa ti piace?”</em> Pensò Roland inarcando un sopracciglio. Ma non disse niente.


Dopo che si furono salutati, la sagoma di Lan svanì lentamente dalla sua visuale.


Roland si appoggiò al portone d’ingresso per digerire tutte le informazioni che aveva ottenuto nella loro conversazione.


Sia il Mondo dei Sogni che quello reale, ora gli sembravano più nitidi che mai. La magia, la Volontà Divina, il Regno delle Menti, la Terra dell’Alba, l’Abisso Impenetrabile... tutte queste non erano più solo delle parole, grazie alle nuove informazioni, erano diventate i pezzi di un più grande mosaico.


Mentre era ancora perso nei suoi pensieri, percepì all’improvviso una strana vibrazione passargli attraverso tutto il corpo!


Alzò subito la testa e vide l’increspatura di un’onda trasparente che un attimo dopo averlo attraversato, aveva continuato ad espandersi in lontananza lungo l’intero viale.


Che cosa stava succedendo?


Era sorpreso nel vedere che le altre persone continuavano a ridere e parlare come se nulla fosse, sembrava che non si fossero accorti di niente.


Se non avesse già provato quella sensazione, avrebbe pensato che si fosse trattato di un’allucinazione.


Roland strinse i pugni, non poteva sbagliarsi, era un cambiamento che soltanto lui riusciva a percepire. Sembrava la fluttuazione di potere che percepiva quando raccoglieva i nuclei delle creature magiche. Doveva essere una sensazione piacevole e rilassante, ma per qualche ragione, stavolta si sentiva irrequieto.


Forse qualcosa si era scontrato contro il Mondo dei Sogni?


Sfortunatamente Lan se c’era già andata e lui non era andato nella Città Prisma a prendere il suo cellulare personale. Altrimenti forse avrebbe potuto chiederle qualche altra informazione.


Roland si liberò di tutti quei pensieri, chiuse la caffetteria e tornò al suo appartamento.


Aveva intenzione di terminare qui il collegamento con il Mondo dei sogni e ritornare alla realtà, ma non appena spinse la porta del numero 0825, vide sull’ingresso le scarpe da ginnastica di Zero.


Si chiese come mai non fosse ancora andata a scuola. Lui e Lan dovevano aver parlato per più di un’ora, per cui le lezioni dovevano già essere iniziate.


Volse lo sguardo verso il soggiorno e, con grande sgomento, vide la ragazzina sdraiata a terra immobile. Accanto a lei c’erano anche i frammenti di due bicchieri rotti.


“Non è possibile...”


Roland le si avvicinò di corsa, si chinò e le prese il polso.


Sentì che pulsava ancora.


Guardò verso il volto: Zero aveva gli occhi chiusi e le sopracciglia leggermente corrugate. La faccia era completamente rossa, come se stesse provando un forte dolore.


Le mise la mano sulla fronte. Sentì il suo palmo bruciare.


Aveva la febbre?


Dalla posizione in cui Zero si trovava, Roland ipotizzò che avesse improvvisamente perso l’equilibrio mentre cercava di sistemare il tavolino da caffè.


<em>“Dannazione, eppure stamattina stava ancora bene.”</em>


Tuttavia il battito di Roland si calmò, ammalarsi era molto meglio che essere attaccati dai Caduti al Male. Nell’istante in cui aveva visto la ragazza a terra, per un momento aveva pensato che fosse stata opera dei servitori di Dio venuti in cerca di vendetta.


Prese Zero tra le braccia, uscì dall’edificio con gran velocità e montò sul suo furgoncino.


Zero riprese un po’ conoscenza, aprì gli occhi e mormorò a bassa voce: “Ho rotto i bicchieri... che erano sul tavolino...”


“L’ho visto.”


“Scu... sami, te li... ripagherò. Non mandarmi... in campagna.”


La febbre la stava facendo confondere?


Roland la sistemò sul sedile del passeggero e le allacciò la cintura. “Non parlare, non dire niente.”


Nel momento in cui stava per mettere in moto l’auto, Zero allungò la mano e gli afferrò la manica. “Zio... non andare.”


Era la prima volta che vedeva la ragazzina, che gli volgeva sempre quello sguardo provocatorio, avere un aspetto così fragile. Vedendola così supplicante, gli tornarono in mente le frasi che aveva letto sul suo diario. Forse era a causa della febbre che stava mostrando il suo lato più debole. Non sapeva come la trattavano in famiglia. Pensando a ciò, Roland trasse un sospiro e disse: “Stai tranquilla, non mi hai ancora pagato l’affitto, non ti lascerò andare via.”


Dopo aver sentito queste parole, Zero chiuse lentamente gli occhi. Senza però lasciare la presa della mano.


Arrivati all’ospedale, ci fu di nuovo un gran da fare tra registrazione, diagnosi, ricovero, flebo... si era ormai fatto pomeriggio. Non erano ancora riusciti a scoprire la causa del malessere ma le condizioni della ragazza si erano stabilizzate.


Soltanto verso tarda sera Roland venne chiamato dal dottore.


“Voi siete davvero un marzialista?”


“Si, perché?” Chiese Roland.


“La prossima volta non ci prenda più in giro.” Brontolò il dottore. “La signorina non è affatto malata, ha soltanto risvegliato l’Energia della Natura. Circostanze come queste non sono comuni, ma tra cento persone ce ne sono sempre un paio che non si adattano subito. La Gilda dei Marzialisti non vi ha mai spiegato tutto questo?”


“Cosa?”


“Il risveglio! Accidenti, se per caso non ci fosse stato un marzialista che se n’è accorto, avrei davvero pensato che si trattasse di una malattia rara.” Il dottore aveva un tono spazientito. “Potete avviare la procedura per la dimissione e riportarla a casa.”


***






Dopo aver perso gran parte della giornata, Roland tornò agli Appartamenti a Tubo con in braccio Zero ancora addormentata.


Guardando la ragazzina dai capelli bianchi che aveva tra le braccia, trasse un lungo sospiro. Non aveva mai immaginato che la ex Strega Pura fosse destinata a possedere il potere magico anche in questo mondo. Ma dato che nel Mondo dei Sogni c’era lui a guidarla, probabilmente non avrebbe nuovamente imboccato la strada sbagliata.


Il cielo era diventato buio, nel lungo corridoio era rimasta soltanto la flebile luce di una fila di vecchie lampade appese. Ogni tanto un insetto sbatteva sulle lampade. Quando si avvicinò al 0825, si sorprese nel vedere un’altra figura familiare: Garcia. Se ne stava con la schiena appoggiata alla porta, seduta sul pavimento.


<em>“Che succede oggi?”</em> Si chiese Roland. <em>“Come mai vengono tutti a cercarmi?”</em> Aveva detto a Usignolo che avrebbe dormito solo un attimo, ma molto probabilmente dall’altra parte era quasi ora di cena.


“Ehi.” Roland si accovacciò davanti a lei. “Come mai sei dell’umore di aspettarmi? O forse hai perso che chiavi e vorresti passare la notte da me?”


Garcia non rispose come avrebbe fatto di solito. C’era qualcosa di strano.


Quando alzò lo sguardo, Roland non riuscì più ad aprire bocca.


Il suo volto era rigato dalle lacrime.


“Un’orda di Caduti al Male... ha attaccato Città Prisma... ho sentito dire dai fuggitivi che la mia maestra... la mia maestra è rimasta a combattere, per permettere a tutti di ritirarsi. Ed è stata uccisa dai Caduti al Male...”






<em>Aris</em>
                                


                                



