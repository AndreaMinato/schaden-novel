---
weight: 12650
title: Capitolo 1265- La Vita Delle Streghe
pubDate: 2025-08-07T11:37:51.080Z
tags:
    - rtw
---


“Pensi che resterà?”


Dopo che il rumore dei passi di Tuono si affievolì, Roland pose questa domanda ad Usignolo.


“Non lo so,” rispose lei lentamente. “Ma era sicuro quando ha pronunciato quell’ultima frase.”


Roland annuì in silenzio: oltre a Fulmine, voleva che anche Tuono, il migliore esploratore di Fiordi, rimanesse qui per un motivo personale, e cioè che l’uomo poteva portare a Neverwinter altra gente dalla sua terra e che fosse la persona più adatta a comandare la flotta.


Secondo Agatha, la Nebbia Rossa aveva probabilmente già coperto metà del Regno dell’Eterno Inverno e poteva aver anche già raggiunto il confine del Regno del Cuore di Lupo. Date queste circostanze, doveva portare avanti la sua missione di salvataggio via mare ed attaccare i demoni da più fronti; in base alla battaglia di Porto dell’Estremo Settentrione, credeva che una flotta potente fosse assolutamente necessaria per dare un po’ di tregua all’esercito di terra.


Nonostante vi fossero un sacco di navi che andavano avanti ed indietro, era impossibile fare affidamento su di esse per combattere contro i demoni nelle zone ricoperte dalla Nebbia Rossa; Roland poteva sicuramente costruire diverse navi di grandi dimensioni, ma ciò di cui aveva estremo bisogno erano marinai ed un comandante.


Se Tuono fosse stato disposto ad aiutarlo, tutti i suoi problemi si sarebbero risolti in un istante.


Ma Roland sapeva anche che non doveva obbligare Tuono a restare: doveva lasciare che ci pensasse su.


E per questo tornò al suo lavoro, quando all’improvviso squillò il telefono.


Era una chiamata dall’Edificio delle Streghe nel Distretto del Castello.


“Pronto?”


“Vostra Maestà, è Wendy,” sentì la sua voce dall’altra parte del telefono. “Abbiamo trovato delle streghe a Porto Poco Profondo.”


…


“Signore, dove ci state portando?” Chiese con cautela Thylane mentre stringeva la mano di Momo.


Non molto tempo fa, avevano aspettato il loro turno in fila come tutti gli altri immigrati, per superare i controlli. Però, quando erano entrate nell’area di registrazione, erano state condotte in una stanza a parte pesantemente sorvegliata dalle guardie in nero.


E si erano subito spaventate.


Avevano sentito che alcuni rifugiati venivano sottoposti ad una serie di “interrogatori speciali” quando arrivavano in determinate città e che dovevano pagare gli ufficiali per evitare delle punizioni.


Però, il soldato non fece nulla e le lasciò semplicemente da sole nella stanza; fece loro alcune domande strane e le lasciò andare. E poi, un altro uomo in nero le condusse nella città interna.


“Non devi essere così nervosa; mi chiamo Joseph,” disse dolcemente l’uomo. “Siete delle streghe, vero?”


Thylane era senza parole: non si aspettava che l’uomo scoprisse così le loro vere identità; non capiva come avesse fatto a capirlo, visto che credeva di essersi camuffata molto bene.


“Perché… dice ciò?”


“Non so nulla della magia, ma me l’hanno detto le streghe,” rispose Joseph mentre si grattava la nuca. “So che usano una pietra speciale per identificare la magia; e, se ti stai chiedendo dove ti stia portando, stiamo andando nell’area residenziale delle streghe, ovviamente. Dovete essere stanche, vero? Non vi preoccupare, la Signorina Wendy si prenderà cura di voi.”


Thylane e Momo si scambiarono sguardi sorpresi.


Erano meravigliate dal fatto che Neverwinter possedesse simili tecnologie avanzate per individuare le streghe; se le avessero avute anche la Chiesa ed i nobili del Regno del Cuore del Lupo, sarebbero state catturate ed uccise anni prima.


Inoltre, sembrava che la gente a Neverwinter non discriminasse le streghe.


Il loro maestro gli aveva parlato di questa città, nel lontano ovest di Graycastle, come anche del suo Re, Roland Wimbledon. Avevano anche sentito un sacco di voci prima di salire sulla nave; ad ogni modo, ciò che avevano sentito dal loro maestro era molto differente rispetto alle voci. Descriveva Re di Graycastle come di un tiranno vile ed arrogante che usava le streghe per soddisfare i suoi desideri più sfrenati, mentre la gente sulla nave riteneva che le streghe fossero trattate come tutte le altre persone, a Neverwinter.


Era questo il motivo per il quale avevano deciso di trasferirsi verso sud.


Visto che il Regno del Cuore di Lupo era molto lontano da Graycastle, nessuno sapeva come fosse davvero la vita a Neverwinter. Quindi, decisero di nascondere la loro vera identità e vedere come stessero le cose prima di fare qualcosa; ma non si aspettavano di venir scoperte così in fretta.


Fortunatamente, la gente le aveva trattate proprio come normali cittadini.


Quando raggiunsero le mura esterne del Distretto del Castello, una donna dai capelli rossi si avvicinò loro insieme a due bambine sorridenti.


“Me ne occuperò io adesso.”


“Certo, Signorina Wendy!” Disse Joseph facendo il saluto militare, per poi salutare Thylane e Momo ed andarsene velocemente. Thylane prese a studiare attentamente la donna.


“Mi chiamo Wendy, e sono la sovrintendente dell’Unione delle Streghe di Neverwinter. Queste sono le mie due assistenti, Anello e Coniglio Grigio,” disse sorridendo. “Potrei sapere i vostri nomi? Anche se dalla lista che possiedo, vedo che vi chiamate Thylane e Momo, vorrei che pronunciaste i vostri nomi di persona.”


Thylane si sentì all’instante molto più tranquilla: era passato molto tempo dall’ultima volta che aveva incontrato una persona così dolce. Ai suoi occhi, Wendy pareva davvero una vera nobile, non come quegli altri; era matura ed elegante e le ricordava una figura dipinta in un quadro.


“Mi chiamo Thylane,” rispose a bassa voce.


“Momo,” anche la sua compagna disse il proprio nome.


“Che bei nomi,” commentò Wendy prendendo le mani delle due streghe. “Benvenute a Neverwinter. Da oggi in poi, questa sarà la vostra nuova casa. Venite. Vi farò vedere la zona e vi porterò alle stanze in cui vivrete da qui in poi.”


Superarono il muro ed il cortile e solo allora Thylane notò che il Castello non era l’edificio più alto della città: dietro di esso c’era un edificio ancora più bello, e tra questi due c’era un grande e piacevole giardino ricoperto d’erba. Un paio di donne molto belle stava chiacchierando tranquillamente.


Questa era forse la vita che tanto a lungo aveva sognato!


“Sono anche loro… streghe?” Chiese involontariamente Momo.


“Sì,” rispose Wendy con un cenno. “Ne vedrete molte di più quando sono in pausa.”


“Er… pausa?”


“Significa che non stanno lavorando,” spiegò Anello. “A Neverwinter le streghe, come tutte le altre persone, hanno del lavoro da fare ogni giorno.”


“E per loro…”


La ragazzina contrasse le labbra e disse, “Come la gente comune, alcune si danno da fare ed altre non hanno voglia di fare nulla.”


“Tua sorella non ti ha detto che ci sento bene?” disse una bambina con le orecchie a punta, voltandosi ed avvicinandosi loro sorridendo.


“Ah… Lorgar, non stavo mica parlando di te,” fece Anello agitando la mano. “Mi riferivo a…”


“Hey, nuovi membri dell’Unione?” Un’altra persona si inserì nella conversazione. “Ciao, sono Luna Misteriosa, il capitano del Gruppo Investigativo di Neverwinter! Qualsiasi sia la vostra abilità, sentitevi libere di unirvi a noi. Che ve ne pare, siete interessate?”


“Parlavo di lei,” disse Anello coprendosi il viso per l’imbarazzo.


“Davvero? Mi stavi presentando?” Luna Misteriosa si portò la mano alla bocca. “Ricordatevi, il Gruppo Investigativo si impegna a risolvere i problemi usando il cervello. Se qualcuno vi chiede di unirvi a quello di Esplorazione, ignorateli: vogliono solo gente con una grande forza fisica e non prendono in considerazione le qualità personali. Questa ragazza lupo ne è un ottimo esempio.”


“Hey, vuoi assaggiare il mio pugno?” Ringhiò Lorgar mostrando i denti.


“Vedete, ecco la prova!” Luna Misteriosa si affrettò a parare l’attacco di Lorgar.


“Che imbarazzo…”


“Allora, posso tornare a leggere? Mormorò qualche altra strega.


Thylane sussultò.


Sembrava proprio che la vita qui fosse un tantino diversa da come se l’era immaginata.






<em>Mithdran </em>




















                                


                                



