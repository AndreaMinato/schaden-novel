---
weight: 12880
title: Capitolo 1288- Destino Intrecciato
pubDate: 2025-08-07T11:37:51.082Z
tags:
    - rtw
---


“Bene… Signor Roland, siete responsabile della terza linea difensiva.”


“Ci penso io, farò del mio meglio.”


Dopo che Roland ebbe salutato Roccia, uscì dall’ufficio del Difensore e si lasciò scappare un sospiro.


Le cose non erano andate così bene come si era aspettato. Città Prima non era riuscita a scovare altri Caduti al Male e neanche lui aveva trovato altre informazioni al riguardo.


Il Difensore gli aveva anche chiesto di aiutarlo a rinforzare la sicurezza durante il Torneo dei Marzialisti.


Visto che al momento non erano riusciti a trovare nessun Caduto al Male, dovevano cambiare il loro piano ed aspettarsene alcuni durante l’evento. Per evitare un eccessivo consumo di energia da parte dei Marzialisti, l’Associazione aveva redatto un programma speciale che tutti dovevano seguire in ogni sua parte.


In altre parole, il Torneo di quest’anno si sarebbe trasformato in una trappola attentamente creata.


La competizione diventava quindi una sorta di formalità: i dirigenti davano molta importanza alla sicurezza pubblica ed avevano già parlato con tutti i partecipanti Marzialisti prima dell’evento. Tutti capivano che la situazione era critica, quindi nessuno sembrava scontento.


Secondo il piano, ci sarebbero state quattro linee di difesa: l’esercito governativo ed i membri dell’Associazione in incognito tra il pubblico avrebbero costituito la prima linea. Il loro compito principale era di identificare i nemici ed eliminare i Caduti al Male singolarmente. La seconda linea era composta da tutte le celebrità dei Marzialisti, sia sul palco che fuori da esso. I Marzialisti tradizionali sarebbero stati responsabili della terza ed i Difensori dell’ultima.


Lo scopo di tutto ciò era di assicurarsi che l’evento si svolgesse senza problemi prima della comparsa di un gran numero di Caduti al Male: visto che alcuni di essi potevano manipolare i Marzialisti, non era sufficiente prevedere una sola linea difensiva.


Roland, in quando cacciatore abilitato, venne ovviamente assegnato alla terza. Non avrebbe solo tenuto d’occhio ogni persona sospetta lì dentro, ma avrebbe anche combattuto contro gli altri Marzialisti.


Nonostante si sentisse un po’ in colpa per non aver scovato alcun nascondiglio dei Caduti al Male, non c’era al momento alcun modo migliore se non tendere un’imboscata.


L’Associazione era ovviamente più esperta di lui, riguardo al nemico.


I Caduti al Male non erano attratti solo dalla “Forza della Natura”.


Erano sotto il controllo della Volontà Divina ed il loro fine ultimo era quello di distruggere il Mondo dei Sogni e riportare la magia nel Regno della Mente.


Quindi, i Caduti al Male non si sarebbero lasciati sfuggire un’occasione simile, per raccogliere così tanti nuclei.


…


Quando Roland svoltò nel corridoio, gli si parò davanti all’improvviso una donna.


Era l’ultima persona che avrebbe voluto vedere in un momento come questo.


Era la Marzialista dotata, Fei Yuhan.


“Oh… sei tu,” disse lei alzando lo sguardo su Roland.


C’erano solo loro due nel corridoio, quindi non poteva fingere di non averla vista. Si schiarì la gola e riuscì ad abbozzare un sorriso, per poi dire, “Ahem, ciao.”


Ma il suo sorriso svanì subito quando la donna cominciò a parlare.


“Ti devo ringraziare per avermi salvato, l’ultima volta,” disse con noncuranza Fei Yuhan allungando la sua mano. “Grazie per aver ucciso quegli strani mostri ed averci salvato tutti.”


“Er…” Roland non sapeva cosa dire. Dopo un attimo, rispose con un po’ di difficoltà, “Non… non c’è di che.”


“Però l’Associazione mi ha dato tutto il merito…” sospirò lei.


“No, no, va benissimo,” fece Roland sventolando la mano. “Ecco… devo tener nascosta la mia identità, per un paio di motivi. Preferirei che poche persone notassero la mia presenza.”


“Va bene,” disse Fei Yuhan la quale, sorprendentemente, non indagò oltre. “In tal caso, me ne prenderò il merito.”


Roland si domandò perché la donna gli credesse così facilmente. Se si fosse ancora ricordata di ciò che era accaduto prima di svenire, si sarebbe anche ricordata delle parole di Anello. Sembrava che avesse deciso di ignorare quell’aspetto.


Secondo tutte le voci che aveva sentito, Fei Yuhan non era una persona imprudente. Come molti altri giovani con le sue capacità, era orgogliosa e dura, sia con sé stessa che con gli altri. Era sempre così distante e fredda con la gente e di certo non era facile averci a che fare.


Però, la ragazza alla quale Roland stava parlando era completamente l’opposto della Marzialista che conosceva.


All’improvviso, la donna parve ricordarsi qualcosa e chiese, “Tra l’altro, credi che una persona a cui piace la storia possa piacere anche la scienza?”


Attonito per un attimo, chiese, “Perché questa domanda?”


“Ti ricordi della paziente della Penisola di Cargarde?” continuò lei. “Valkries fa ora parte della mia squadra. Ho pensato che si sentisse molto annoiata al sanatorio, ma in realtà è interessata ai libri. Nell’ultimo mese, ha quasi letto tutti i libri di storia che ci sono nella biblioteca.”


Roland si sorprese di nuovo che Fei Yuhan potesse interessarsi a qualcun altro. Contrasse le labbra e fu sul punto di parlare quando all’improvviso un pensiero gli balzò in mente. <em>Un attimo, non è la Valkries di cui ha parlato quella che assomiglia al demone che ho visto nel frammento del ricordo?</em>


Aveva letto libri di storia nell’ultimo mese?


“… Tutti?”


“Quasi tutti, soprattutto quelli di storia militare. Hobby interessante, non trovi?”


Era una coincidenza? Roland ci ragionò un po’ e disse altro. “Sì, credo voglia leggere qualcosa relativo agli studi sociali ed all’umanità. Mi spiace, devo occuparmi dei compiti che il Difensore mi ha affidato ed adesso devo andare.”


Decise di terminare velocemente questa strana conversazione, e Fei Yuhan non parve essere offesa.


“Anche io,” disse lei annuendo. “Alla prossima, Roland.”


“Ah… alla prossima.”


Dopo che Fei Yuhan se ne fu andata, Roland scese subito al piano di sotto.


Ed allungò il passo.


…


Fei Yuhan si fermò ed ascoltò con attenzione il rumore dei passi dell’uomo.


Questo incontro non era avvenuto per caso, ma era stato preparato nei minimi dettagli.


A dir la verità, Roland era la persona più complessa con cui avesse mai avuto a che fare; al contrario di Valkries, si comportava in maniera così naturale in questo mondo. Se non avesse sentito quel “Vostra Maestà”, non avrebbe probabilmente mai sospettato di lui. Aveva notato che durante la loro ultima visita all’ospedale aveva tirato fuori il suo telefono tre volte in un minuto, e che posava gli occhi su ogni donna. La sua bevanda preferita sembrava essere la coca, come ogni altro uomo in quest’era.


Per questo Fei Yuhan aveva iniziato a dubitare della sua teoria dell’”altro mondo”: se Valkries conosceva Roland, significava che provenivano dallo stesso, ma perché due persone si comportavano così diversamente?


Con tali domande in testa, la donna aveva escogitato questo incontro non solo per ringraziarlo ma anche per metterlo alla prova. Ed era molto sorpresa dal risultato.


Roland sembrava aver capito il perché delle stranezze di Valkries dopo questa conversazione, ma la sua reazione fu diversa da quella che si aspettava. Aveva creduto che avrebbe cercato di coprirla, visto che erano “amici” provenienti dallo stesso mondo.


Ma Roland si era preoccupato dopo aver sentito la notizia ed era persino più nervoso che durante la missione congiunta.


Nonostante avesse cercato di nascondere le sue emozioni, era comunque ancora riuscita a notare quei minimi spasmi muscolari intorno ai suoi occhi.


Sembrava che Roland non fosse bravo quanto Valkries a controllare la sua espressione facciale.


Aveva imparato molto da questo incontro.


Fei Yuhan decise di continuare con le sue osservazioni: credeva che la successiva interazione tra loro due le avrebbe dato molte informazioni in più.


Un sorriso comparve sul volte di Fei Yuhan quando bussò alla porta dell’ufficio del Difensore.


…


Roland chiamò subito Phyllis e Dawnen dopo esser ritornato al suo appartamento.


“Ho bisogno che teniate d’occhio un demone, potrebbe provenire dal frammento dei ricordi di questo edificio!”






<em>Mithdran </em>








                                


                                



