---
weight: 1301
title: Capitolo 1301- Scontro nella Neve
pubDate: 2025-10-16T07:35:44.331Z
tags:
    - rtw
---


Quando vide degli strani uccelli grigi che si stavano dirigendo verso la montagna, White pensò che fosse giunta la sua ora.


L’unico pensiero che in quel momento aveva nella testa, era che non sarebbe mai dovuto arrivare fin lì per fare affari!


Era tutta colpa di quei dannati marinai!


Se non fossero stati gelosi del salario dei cocchieri e non avessero iniziato anche loro a trasportare rifugiati, lui non avrebbe rischiato di entrare così tanto nel Regno del Cuore di Lupo.


Voleva semplicemente guadagnare più soldi e sopravvivere alla feroce competizione!


Non si sarebbe aspettato di incontrare dei veri demoni già alla terza volta.


Probabilmente, sarebbe ancora riuscito a sopravvivere fintanto che avesse potuto correre più velocemente degli altri rifugiati. Tuttavia, quando quegli strani uccelli erano comparsi in cielo, sapeva di essere spacciato.


Nessun umano poteva andare più veloce di una creatura alata, senza contare che lui di gambe ne aveva una sola.


White si prese la testa tra le braccia, le forze lo abbandonarono e si inginocchiò al suolo. <em>“Dio, per favore, dopo la morte manda questo tuo pio credente nella Terra Divina che avete creato e fate in modo che abbia infiniti ori reali da spendere...”</em>


Ma quegli strani uccelli non vennero a ridurlo a pezzettini. Producevano invece, una serie di suoni familiari.


Aveva già sentito dei simili suoni assordanti alla Baia della Sedimentazione. Quando gli uomini di Graycastle aprivano il fuoco, questi suoni si ripercuotevano attraverso l’intero campo di battaglia. Era bastata mezz’ora e gli invincibili Cavalieri dei Tusk e dei Cancello Pietrarossa erano stati tutti ridotti in cenere.


Che gli uomini di Graycastle fossero venuti per salvarli?


White alzò lo sguardo cautamente e vide la scena più incredibile della sua vita.


Un raggio di luce argentata uscì dalla testa dello strano uccello e, come se fosse cosciente, il raggio raggiunse il gruppo di demoni. La neve schizzò e i demoni caddero uno dopo l’altro, come se quel raggio contenesse un potere indefinito.


Era rimasto completamente sbalordito.


Ciò che più lo eccitò, era il fatto che anche i demoni erano stati colti totalmente alla sprovvista. Non solo avevano smesso di inseguirli, ma si stavano persino dando alla fuga.


“Signor White, cosa, cos’è quello?” Chiesero alcuni rifugiati con voce tremolante.


White scosse la testa involontariamente, poi, improvvisamente, un’audace idea gli passò nella mente.


Si diede un pizzicotto sulla gamba e si costrinse ad alzarsi. Allargò le braccia verso i rifugiati inorriditi e, con voce tremante, gridò: “Non abbiate paura, questo è l’esercito di Graycastle di cui vi ho parlato! Li ho chiamati io qui!”


“Uomini di Graycastle?” Ripeterono i rifugiati increduli. “Dal cielo?”


“Esatto!”


“Intendete dire... che siamo salvi?”


“Per ora si, ma non a gratis. In effetti, il loro servizio è piuttosto costoso! Io non ho molti risparmi e non so quando se ne andranno...”


Prima che potesse finire, venne interrotto dalla folla agitata. “Non lasciateli andare via! Pagherò il doppio!”


“Io pagherò due argenti reali!”


“Se arriverò sano e salvo a Baia della Sedimentazione, vi darò il mio anello d’oro!”


“Anch’io...”


I rifugiati, che fino a poco fa erano persi nella disperazione, esplosero di vitalità vedendo questo barlume di speranza.


“Manderò il vostro messaggio agli uomini di Graycastle. Adesso, per favore seguitemi. Ah, la mia gamba non funziona bene, qualcuno potrebbe portarmi in spalla?”


“Lo farò io!” Disse un uomo corpulento e subito prese White in spalla.


In questo modo, White non avrebbe dovuto preoccuparsi di essere lasciato indietro.


Se tutto fosse andato liscio, forse sarebbe anche riuscito a recuperare una carrozza con i soldi dei rifugiati.


Riguardo alle bugie che aveva detto... per adesso la cosa più importante non era forse ristabilire la morale e fuggire dai pericoli?


“Non andate nel panico, tenete gli occhi aperti e seguite i passi degli altri. Fate attenzione a non rotolare giù dalla montagna!” White dava istruzioni dalla schiena dell’uomo, mentre questi scendeva di corsa giù dalla montagna.


***






Solo dopo aver sparato ai demoni per un po’, Good notò che c’era qualcosa che non andava.


Mancava uno degli aerei.


Nonostante i demoni non riuscissero a difendersi, non era comunque facile sterminarne trenta o quaranta tutti insieme. Oltre al clima rigido, la loro potenza di fuoco era piuttosto limitata in confronto agli addestramenti.


Good salì di quota e contò. Rabbrividì alla scoperta.


Mancava l’Unicorno operato da Sua Altezza!


L’Unicorno era identico al Fuoco Celeste, tranne per il fatto che poteva ospitare solo una persona. Non era strano se si fosse perso in quella tempesta di neve, ma Tilly era la sorella di Sua Maestà! Se le fosse successo qualcosa, nessuno avrebbe potuto assolversi dalla responsabilità incolpando le condizioni metereologiche.


Prima che Good potesse informare Finkin, altri tre bagliori verdi si accesero nel cielo a nord.


Era il segnale che indicava che c’erano altri nemici!


Ma i demoni non erano qui?


Good si sentì stringergli il cuore. Abbandonò immediatamente i demoni mezzi morti e virò verso le luci verdi.


“Ehi, aspetta, dove stai andando? Verremo perseguiti dal tribunale militare se abbandoniamo la nostra postazione!” Gridò Finkin mentre continuava a sparare.


“Sta’ zitto!” Disse Good irritato. “Non hai notato che Sua Altezza non è qui?”


Finkin si voltò e ansimò.


Anche lui aveva visto i tre barlumi che stavano lentamente cadendo.


Fortunatamente, gli aerei erano relativamente vicini gli uni dagli altri. Good ci mise solo sette minuti all’incirca per raggiungere i segnali.


Si sentì più sollevato.


Il biplano che stava sparando verso il basso non molto lontano da loro, altri non era che l’Unicorno.


Sua Altezza stava attaccando un gruppo di demoni nascosti nella foresta. Sembrava che ci fossero più demoni qua che nel luogo dove si trovavano i rifugiati.


Come mai c’erano due eserciti di demoni?


Perché era il gruppo meno numeroso ad inseguire i rifugiati?


Good era ancora perso nei suoi pensieri quando Finkin, da dietro, gridò eccitato: “Ci sono più demoni qui! Seguiamo Sua Altezza, non vedo l’ora di premere il grilletto!”


Arrivarono anche gli altri due “Fuoco Celeste”.


<em>“E sia.”</em> Pensò Good. <em>“I Demoni Folli non possono contrattaccare in ogni caso.”</em> L’unità di demoni che avevano incontrato prima aveva perso la capacità di combattere. Se sceglievano di combattere qui, forse sarebbero riusciti ad uccidere più nemici.


Non appena ebbe questo pensiero, un gruppo di Bestie Diaboliche uscirono dalla foresta. Si alzarono in cielo ululando e si gettarono da tutte le direzioni verso l’Unicorno!


Era la prima volta che vedeva con i propri occhi i loro “nemici immaginari”, ma Good li riconobbe subito.


Tutto il sangue nelle sue vene si gelò.


C’erano come minimo una dozzina di Bestie Diaboliche.


Si trovava a soli quattro o cinquecento metri di distanza da loro. Abbandonare la Principessa non era un’opzione. Come sarebbero riusciti a vincere?


Una moltitudine di pensieri gli vorticarono in testa, ma rifiutò tutte le opzioni. Quella frazione di secondo gli parve durare un’eternità. Ma prima che Good riuscisse a trovare una risposta, Tilly reagì.


L’Unicorno salì bruscamente di quota, fece una virata perfetta e si diresse verso est. Nel frattempo, sparò un segnale rosso che illuminò il cielo.


Era il segnale di ritirata.


Good premette a fondo sul gas e seguì l’Unicorno in ritirata verso est.


I biplani volavano ad una velocità spaventosa.


La Bestia Diabolica più vicina era quasi riuscita a raggiungere la flotta, ma ben presto, i quattro aerei seminarono i nemici svanendo nella neve.






<em>Aris</em>
                                


                                



