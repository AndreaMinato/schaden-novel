---
weight: 13020
title: Capitolo 1302- Perspicacia
pubDate: 2025-10-16T07:35:44.331Z
tags:
    - rtw
---


Cinque giorni dopo...


“Pronto? Parla Sua Altezza Reale?”


“Sì, è una notizia che ci è appena giunta al Quartier Generale. Stiamo ancora confermando i numeri, ma ci sono come minimo seicento persone.”


“Sono stati già accolti dalla guarnigione al Castello del Soffio. Dopo che si saranno ripresi dal viaggio, partiranno per Neverwinter via terra.”


“Affatto, è un nostro dovere.”


“Vi ringrazio. Per favore, concedetevi un riposo.”


Dopo che ebbe comunicato il suo rapporto, Edith agganciò la chiamata.


Essendo il mezzo di comunicazione più avanzato, il telefono a carica automatica era diventato uno strumento indispensabile per lo Stato Maggiore. Tuttavia, a causa del limite nella trasmissione dei dati posto dalla distanza, al momento, soltanto dall’accampamento dei Cavalieri dell’Aeronautica fuori da Città della Spina era possibile raggiungere la zona della Montagna della Gabbia.


Si voltò e vide il suo terzo fratello, Lance Kant, con un’espressione sorpresa.


“Cosa c’è?”


Diversamente dal suo secondo fratello Cole, Edith aveva direttamente assunto Lance nello Stato Maggiore dopo che quest’ultimo aveva passato l’esame di educazione elementare. Dato che il suo terzo fratello aveva una personalità audace ed esuberante, aveva pensato che sarebbe stato meglio tenerlo d’occhio di persona.


Naturalmente, in questo modo le era anche più comodo apprezzare la frustrazione del fratello quando falliva.


“Ah... niente. Ero solo sorpreso di quanto eri rispettosa verso un’altra persona, sorella.” Disse Lance camminando verso Edith con in mano una pila di documenti. “Non sei mai stata educata verso nostro padre.”


“Pensavo che crescendo saresti diventato più intelligente.” Disse con indifferenza. “Non ho bisogno di queste formalità quando parlo con nostro padre, perché so che a lui non importa. Ma Tilly Wimbledon è la sorella di Sua Maestà. Se dicesse dietro alle mie spalle qualcosa di me a suo fratello, cosa pensi che accadrebbe alla Famiglia Kant?”


“Ma io penso... che anche a Sua Maestà non importi...”


“Perché è un uomo. A volte, se sei tu a prendere l’iniziativa, funziona anche meglio.”


“Ehm... non sto capendo un granché...”


“Capire le persone è sempre la parte più difficile, è perfettamente normale che tu non riesca a seguire.” Disse Edith con una scrollata di spalle. “Anche se tu fossi estremamente dotato, non riusciresti mai ad ottenere la vittoria finale se non riesci a capire le persone.”


“Potresti insegnarmelo, sorella?” Chiese Lance speranzoso.


“Naturalmente.” Rispose lei lanciandogli uno sguardo interessato. “Però, l’esperienza diretta è più efficace di qualunque insegnamento, e Cole ad esempio, è piuttosto bravo. Allora? Vuoi provare?”


Pensando a come si comportava Cole a casa, Lance si sentì pervaso dal freddo. Deglutì e disse: “Penso che... aspetterò un altro po’.”


Edith distolse lo sguardo. “La decisione sta a te.”


Come se fosse appena stato graziato, Lance cambiò subito discorso: “A proposito, avete chiamato Sua Altezza per riferirle che i rifugiati sono arrivati sani e salvi?”


Edith confermò annuendo. “Sua Altezza ha affidato questo compito allo Stato Generale, perciò devo farle rapporto per tempo.”


L’intera operazione di salvataggio aveva superato le aspettative di chiunque. I Cavalieri dell’Aeronautica non sono avevano raggiunto il campo di battaglia a duecento chilometri di distanza in meno di due ore, ma erano anche riusciti a salvare un gran numero di rifugiati sterminando i demoni.


Esatto, questa non era una semplice caccia. Dalle informazioni che erano riusciti ad ottenere, i rifugiati erano molto probabilmente un’esca. Il loro vero esercito era nascosto dietro all’unità di inseguimento.


Cosa sarebbe accaduto se il Primo Esercito avesse davvero mandato le loro forze in soccorso dei rifugiati?


A causa del clima rigido e della lunga distanza, se avessero voluto raggiungere rapidamente la destinazione, le truppe avrebbero dovuto alleggerire l’equipaggiamento e viaggiare giorno e notte senza riposare. D’altro canto, i demoni sarebbero rimasti in attesa delle truppe esauste. E nel momento in cui si sarebbero scontrati, l’unità di salvataggio di sarebbe ritrovata in inferiorità numerica e circondata da Bestie Diaboliche.


Anche se si fossero dati immediatamente alla ritirata, avrebbero dovuto viaggiare per un centinaio di chilometri nella neve. Quanti soldati sarebbero sopravvissuti? Forse, neanche uno.


Questo era il primo tentativo di attacco dei demoni dopo che il Primo Esercito aveva ridotto la loro forza.


Se anche il Primo Esercito avesse ignorato i rifugiati oppure non si fosse assolutamente accorto dei demoni a nord del Castello del Soffio, per i demoni non ci sarebbe stato niente da perdere.


Dovevano aver notato che gli uomini di Graycastle erano completamente diversi dai soldati del Regno del Cuore di Lupo e del Regno dell’Eterno Inverno. Uccidere un gran numero di civili non avrebbe influito sul risultato della Battaglia della Volontà Divina. Ma se fossero riusciti a sterminare una squadra di soccorso, sarebbero riusciti ad indebolire la razza umana.


Ciononostante, i Cavalieri dell’Aeronautica li avevano colti completamente di sorpresa.


La battaglia era diventata in un certo senso simile a quella di un anno fa al Versante Settentrionale. Sia i demoni che il Primo Esercito avevano preso decisioni a favore di loro stessi, ma l’esito si era rivelato completamente diverso.


Se Tilly non avesse scoperto le truppe nascoste nella foresta, il risultato non sarebbe cambiato.


Alla fine, la flotta era tornata sana e salva e i rifugiati erano sopravvissuti all’inseguimento. Poteva considerarsi una grande vittoria.


“I Cavalieri dell’Aeronautica sono incredibili...” sospirò Lance. “Non solo hanno ucciso dozzine di Demoni Folli, sono anche riusciti a ritirarsi nonostante fossero circondati. Neanche l’Esercito Beato dell’Unione ci sarebbe riuscito, giusto?”


“Esatto, sono fantastici.”


Edith trasse un profondo sospiro, mise le gambe sul tavolo e si appoggiò allo schienale della sedia con un’espressione sconsolata.


Sorpreso, Lance disse: “Mi sembra... che tu non sia molto contenta?”


“Non è questo, ho la sensazione... che lo Stato Maggiore stia diventando inutile in un certo senso.”


“Eh?” Lance spalancò gli occhi.


“Quattro aerei possono respingere oltre duecento demoni. Quando il Primo Esercito avrà cento o mille ‘Fuochi Celesti’?” Disse Edith accennando un sorriso. “In quel caso, basterà semplicemente inviare i Cavalieri dell’Aeronautica ovunque ce ne fosse bisogno. Non serviranno più strategie o tattiche militari. Chiunque può richiedere il loro intervento. Se ciò dovesse succedere, che motivo ci sarebbe di tenere lo Stato Maggiore?”


Difatti, la prima volta che Edith aveva visto questo tipo di macchina volante, aveva già anticipato il suo enorme potenziale militare. Aveva discusso con Roland varie volte riguardo all’impiego dell’Aeronautica e aveva persino creato un gruppo di ricerca all’interno dello Stato Maggiore per studiare specificatamente i Cavalieri dell’Aeronautica con il tentativo di massimizzare la loro forza.


Tuttavia, quando i Cavalieri dell’Aeronautica avevano rivelato la loro forza in una vera battaglia, Edith si era sentita in un certo senso pentita.


La forza schiacciante che avevano mostrato rendeva le strategie militari meno importanti. Ai tempi dei cavalieri, le tattiche militari e le formazioni erano due dei fattori di grande importanza nella guerra, ma ora era tutto più semplice. Dato che i Cavalieri dell’Aeronautica potevano vedere chiaramente l’intero campo di battaglia dall’alto e oltre a questo possedevano una forza immensa, potevano letteralmente assumere il controllo dell’intera battaglia.


In altre parole, dall’alto dei cieli potevano vedere ogni movimento del nemico, mentre i demoni, al contrario, brancolavano nel buio senza poter contrattaccare o prendere contromisure.


E inoltre, questo era solo l’inizio. “Fuoco Celeste” era solo un modello grezzo, come l’acciarino iniziale era stato in seguito trasformato nel più potente e avanzato Mark I.


“Allora... possiamo sempre tornare nella Città della Notte Perenne.” Rispose Lance a bassa voce.


“Adesso è tardi.” Disse Edith sorridendo. “Ho offeso non poche persone per arrivare fin qui. Credi forse che ci lascerebbero in pace?”


Edith sapeva bene che se Roland fosse diventato il Sovrano di questo continente, non le sarebbe successo niente. Tuttavia, non si era mai tirata indietro dal valutare anche lo scenario peggiore, perché le parole piene di cattiveria potevano sempre fare del male.


“Ti... proteggerò io.” Disse Lance mordendosi il labbro.


“E come? Con la posizione e la capacità che hai ora? Se non riesci a salire in alto, è meglio se ti risparmi le promesse vuote.” Sentì un senso di gioia nascerle dentro. “Altrimenti potrebbe finire anche in un modo peggiore. Quelli che cercano vendetta potrebbero umiliarmi davanti ai tuoi occhi...”


Edith si interruppe.


Fuori dalla stanza si sentirono dei passi ed entrò Ferlin Eltek.


“Vostra Signoria, siete qui...”


“Cosa succede? Ci sono novità?”


“Magari.” Rispose Luce dell’Alba con uno sguardo preoccupato. “Ho appena controllato la lista di materiali richiesta dall’Accademia dell’Aeronautica. Temo che dovremo riorganizzare la logistica.”


“Oh?”


“Probabilmente non lo sapete, nei giorni scorsi hanno usato quasi diecimila proiettili, senza contare quelli consumati durante l’azione ufficiale.” Disse Ferlin agitato. “Sono solo venti o trenta studenti, ma richiedono più munizioni di dieci battaglioni messi insieme! Oltre a questo dobbiamo fornire loro anche carburanti e pezzi di ricambio per gli aerei. Se il numero di studenti raddoppiasse o triplicasse, cosa dovrà fare il Dipartimento di Logistica, Vostra Signoria?”


Lance si accorse che l’aria languida che sua sorella aveva poco fa era completamente svanita.


Edith si alzò e rispose disinvolta: “Pensaci tu. Assicurati che i Cavalieri dell’Aeronautica abbiano sempre rifornimenti sufficienti.” Poi guardò verso Lance: “Che ci fai ancora impalato?”


“Si?” Lance era ancora imbambolato.


“Seguimi nella sala dei servizi segreti. Non è ancora arrivato il momento di riposare.” Con un gesto deciso, Edith si passò la mano sui capelli. Poi si voltò e uscì dalla stanza.






<em>Aris</em>
                                


                                



