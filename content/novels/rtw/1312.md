---
weight: 13120
title: Capitolo 1312- Contromisure
pubDate: 2025-10-16T07:35:44.333Z
tags:
    - rtw
---


La forza del Signore del Cielo poteva essere descritta come terrificante, non per nulla era uno dei Gran Signori dei Demoni. L’abilità magica di aprire un portale nello spazio permetteva lo spostamento istantaneo, inoltre, poteva essere usata sia per difendersi che per attaccare. Tuttavia, tramite un’attenta analisi, si poteva scoprire che non era affatto un’abilità senza punti deboli.


“Per prima cosa, sappiamo per certo che questo demone di alto livello può aprire solo un portale per volta, e l’ingresso deve trovarsi a portata di mano.” Disse Edith. “In secondo luogo, anche se è difficile stabilirne la portata, deve essere di almeno due chilometri.”


“Sembra quasi una versione più avanzata dell’abilità di Orbita.”


Dopo aver passato tanto tempo con Roland, Edith aveva imparato da lui diverse strane frasi che gli piaceva usare, come ad esempio “versione avanzata”, “versione avanzata speciale”, “versione avanzata migliorata”, eccetera.


“A giudicare dalla portata, così pare.” La Perla della Regione Settentrionale annuì. “Tuttavia, il numero di portali che Orbita crea dipende dalla sua capacità magica. Il Signore del Cielo invece, può aprire un nuovo passaggio solo dopo aver chiuso quello vecchio. In quel momento si trovava in una situazione difficile, per cui è improbabile che non abbia usato la sua vera abilità. Questa è un’informazione di vitale importanza, determina l’essenza delle contromisure che dobbiamo prendere contro di lui: se il Signore del Cielo sapesse evocare più passaggi contemporaneamente, la situazione sarebbe cento volte più complicata.”


Dopo che gli altri due digerirono le sue parole, continuò e disse: “Un altro punto importante è che nonostante riesca ad espandere e contrarre l’entrata e l’uscita, Hect Zod deve stare vicino al portale per mantenerlo. In base alle osservazioni della Signorina Sylvie, durante l’esplosione sull’Isola dell’Arciduca, ha speso diversi secondi nel chiudere l’enorme Porta della Distorsione prima di volare verso sud dell’isola.”


“Questo significa... che più è grande il portale, e più tempo gli serve per richiuderlo?” Disse Ascia d’Acciaio pensieroso.


“È molto probabile che sia così.” Disse Edith allargando le braccia. “Il punto finale è il suo tallone di Achille: Hect Zod non è un Cacciatore Magico, non può fermare il movimento delle streghe e non rappresenta una minaccia per coloro che indossano una Pietra Divina della Vendetta. Anche se il suo corpo non è più debole di quello delle Straordinarie, se dovesse ingaggiare un combattimento ravvicinato, verrebbe intrappolato negli spazi antimagia. Io non credo proprio che sia disposto a sacrificare la sua stessa vita in cambio di quella di due o tre meri esseri umani.”


Edith fece una pausa. “Riassumendo, l’abilità principale del Signore del Cielo è quella di aprire un portale a doppio senso centrato intorno a sè stesso, il passaggio ha una portata di diversi chilometri e può aprirne solo uno per volta. Indipendentemente che sia l’entrata o l’uscita, se entrambi i lati della porta sono sotto l’influenza di una Pietra Divina, il passaggio si spezza.”


“Quindi, se dovesse apparire di nuovo, le nostre contromisure...”


“Se si dovesse trovare su un bordo del campo di battaglia e l’uscita del portale non è rivoto verso il campo di battaglia, la Signorina Sylvie lo bombarderà direttamente con l’artiglieria.” Disse Edith sistematicamente. “Se l’uscita del portale dovesse trovarsi all’interno del campo di battaglia, o se dovesse usarla per caricare direttamente nella formazione del Primo Esercito, i soldati non dovranno fare niente e lasciare fare ai professionisti.”


“Non fare niente?” Ascia d’Acciaio rimase un po’ sorpreso, poi, come se avesse improvvisamente capito, disse: “... oh, capisco.”


“Esatto.” Edith mostrò un sorriso. “In realtà, il metodo più efficace che il Signore del Cielo ha per attaccarci, è quello di usare le nostre armi contro noi stessi. Se i nostri soldati si trattengono dall’attaccare, la minaccia che pone sulle nostre schiere è limitata. Come ho detto prima, strategicamente, la sua abilità è insostituibile nel manovrare le truppe, ma usarla per attaccare non è una buona idea.”


Se il Primo Esercito dovesse ignorarlo, il Gran Signore dei Demoni non si sarebbe di certo buttato nelle trincee per ingaggiare in un combattimento corpo a corpo con i soldati. Se invece dovesse farlo, quando i professionisti, ovvero le Streghe della Punizione Divina, avessero raggiunto il campo di battaglia, la sua fine sarebbe segnata.


“Se dovesse contrattaccare durante gli intervalli del fuoco dell’artiglieria?” Chiese Agatha dopo averci pensato per un momento. “Ad esempio, prima crea un passaggio verso l’esterno, facendoci credere di radunare più truppe e quando l’artiglieria apre il fuoco lui crea un altro grande portale e posiziona l’uscita in mezzo al nostro campo? Subiremo il nostro stesso fuoco.”


Arrivare a pensare a ciò era sufficiente a dimostrare che la Strega di Ghiaccio si era impegnata molto per le nuove armi di Graycastle.


“In teoria, questo potrebbe effettivamente essere fattibile; tuttavia, non penso che il Signore del Cielo lo farà.” Edith spiegò. “Aprire un portale per una persona può essere fatto in un batter d’occhio, ma estenderla al punto da proteggersi completamente richiede tempo. La differenza di tempo è limitata, e se dovesse fallire, come risultato verrebbe fatto a pezzettini dai proiettili caduti dietro di lui. Per un Gran Signore dei Demoni, una mossa del genere sarebbe troppo rischiosa.”


“In ogni caso, mi pare di capire che per l’avanguardia il Signore del Cielo non sia una tale minaccia come ci immaginavamo, giusto?” Disse Ascia d’Acciaio strofinandosi il mento.


“Questa è la conclusione a cui è giunto lo Stato Maggiore.” Edith diede una risposta definitiva. “Naturalmente, tutto questo vale solo nel caso in cui Hect Zod conduca da solo le truppe in battaglia. Se dovesse essere accompagnato da altri Demoni Anziani, la sua minaccia si moltiplicherebbe subito in modo drammatico.”


Come ad esempio, portare Ursrook con lui e caricare direttamente in mezzo alla loro formazione.


Ascia d’Acciaio e Agatha non poterono fare a meno di trarre un sospiro di sollievo. Fortunatamente, Ursrook era morto nelle Pianure Fertili.


“Ma ciò non esclude la possibilità che possa comparire un altro Cacciatore Magico. Se possibile, sarebbe meglio per noi se troviamo un modo per liberarci di questo problema.” C’era una traccia di intento omicida nel tono della Perla della Regione Settentrionale. “Non rappresenterà più una minaccia per noi soltanto quando sarà completamente svanito.”


Sentendo ciò, Agatha non poté fare a meno di sentirsi impressionata. Non solo questa ‘mortale’ non mostrava alcun timore verso un demone, ma stava persino pianificando la morte di un Gran Signore dei Demoni. In passato, sarebbe stata considerata un’idea delirante, ma adesso, a nessuno sembrava più una cosa strana. Era come se fosse la cosa più ovvia e logica da fare.


In questi quattrocento anni, gli esseri umani erano davvero cambiati molto.


Sia le persone che le cose.


Forse, il silenzio dell’Unione non era stata in fondo una cosa cattiva.


Per lo meno, non avevano tramandato a quest’era il sentimento di timore verso il più forte.


Adesso che ci ripensava, probabilmente anche al tempo dell’Unione erano esistite persone normali dotate di grande potenziale come Edith Kant, ma la paura ed il pessimismo che li avevano pervasi avevano ristretto i loro pensieri e la loro forza di volontà. Insieme alienazione creata intenzionalmente dai ceti sociali più alti, quella era stata nel complesso un’era veramente buia.


Ma stavolta, prima che gli esseri umani potessero conoscere il vero sapore della disperazione, Roland Wimbledon ne aveva fermato la diffusione.


Un’ondata di emozioni la travolse. Ancora una volta, ripensò al momento in cui si era risvegliata dal suo profondo sonno nella Bara Ghiacciata e aveva incontrato Roland per la prima volta.


Tutto quanto era iniziato da quella frase...


“Probabilmente Hect Zod non cadrà per due volte nella stessa trappola. Hai un buon piano?” Chiese Ascia d’Acciaio.


“Fintanto che i movimenti del Primo Esercito saranno abbastanza flessibili, anche senza una trappola avremo l’occasione per eliminarlo: potremo ad esempio equipaggiare ‘Fuoco Celeste’ con un’arma di grosso calibro che può sparare Pietre Divine.”


“Vero.” Rifletté il Comandante in Carica. “Ma saranno necessarie molte Pietre Divine. Non dirmi che hai già trovato un modo per lavorare le Pietre Divine?”


“Come potrebbe essere possibile.”


“Eh?”


Edith scrollò le spalle. “Sono a capo dello Stato Maggiore, non sono certo Dio. Posso dare dei consigli, ma riguardo al metterli in pratica, ci dovrà pensare ovviamente Sua Maestà Roland. Rilassati, ho scritto tutto nel rapporto di guerra. Per fare in modo che la prima linea possa conseguire la vittoria, anche egli dovrà fare del suo meglio.”


Le altre due persone non poterono fare a meno di contrarre le labbra.


A quanto pareva, i capelli bianchi di Sua Maestà... sarebbero aumentati ancora.






<em>Aris</em>
                                


                                



