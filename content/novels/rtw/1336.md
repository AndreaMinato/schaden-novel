---
weight: 13360
title: Capitolo 1336- Inizia il Contrattacco
pubDate: 2025-10-16T07:35:44.336Z
tags:
    - rtw
---


Il giorno seguente, a bordo del “Gabbiano”, Ascia d’Acciaio tornò alla postazione di comando sulla Montagna della Gabbia. La prima cosa che fece fu recarsi all’ufficio dello Stato Maggiore.


“Com’è stato il viaggio?” Edith era seduta davanti alla scrivania in legno di mogano e stava tranquillamente sorseggiando del tè nero.


Nei giorni passati, avevano avuto talmente tanto da fare che spesso avevano lavorato fino all’alba e i loro cervelli erano arrivati al punto di scoppiare. Edith, però, riusciva in qualche modo a mantenere lo stesso un’apparenza raffinata, come se fosse nata con molto più tempo e molta più energia delle altre persone. Persino Ascia d’Acciaio ammirava questa sua caratteristica.


“Il morale è alto.” La sua risposta fu breve.


“Allora possiamo iniziare la prossima fase del piano.” La Perla della Regione Settentrionale rivelò un lieve sorriso. “A proposito, le squadre di difesa di Città della Sabbia si sono ritirate ieri notte.”


“Resta soltanto la Baia della Sedimentazione...” Ascia d’Acciaio guardò verso la grande mappa appesa sul muro.


“Consiglio di farli evacuare al più presto e di inviare uno squadrone per riceverli. Non abbiamo bisogno di aspettare che facciano breccia nella nostra difesa.”


Ascia d’Acciaio annuì, anche lui era d’accordo con questo piano. Molto probabilmente, in quel momento c’erano oltre cinquantamila demoni radunati da est ad ovest. Per un numero del genere non sarebbe stato un problema circondare l’intera Baia della Sedimentazione. Non appena le truppe dei demoni si saranno radunate, per il Primo Esercito sarebbe stato estremamente difficile trovare un’altra occasione di ritirata.


Fin dall’inizio, l’obiettivo della guerra non erano le città o i territori, perciò, abbandonare la Baia della Sedimentazione per conservare le truppe era la decisione più ovvia.


Da quando i nemici avevano dato inizio ai loro massivi attacchi, i processi di evacuazione non si erano mai fermati. I cittadini ed i mercanti che mantenevano in vita le città erano stati i primi ad essere evacuati, a seguire c’erano state le famiglie nobili e gli aristocratici che avevano scelto di servire Roland. In quel momento, delle città non erano rimasti altro che degli enormi gusci vuoti, perciò, sarebbe bastato un ordine e le truppe sarebbero subito entrate in azione.


“Io... non capisco...” Mormorò Agatha che stava sfogliando il rapporto di guerra più recente.


“È successo qualcosa?” Ascia d’Acciaio le si avvicinò.


“La differenza tra le statistiche di morte... le perdite che hanno subito i demoni sono quasi trenta volte le nostre, come ci siamo riusciti?”


Durante la settimana scorsa, tutte e quattro le città erano state attaccate dai demoni, quindi erano arrivati dei rapporti separati che dovevano essere raccolti e riassunti. Per evitare errori, aveva controllato innumerevoli volte i calcoli dei dati in suo possesso, ma il risultato era sempre lo stesso.


In base alle statistiche, oltre mille e cinquecento persone erano morte nella battaglia delle quattro città, mentre tra i demoni, i morti arrivavano addirittura a cinquantamila. Tutto questo era semplicemente incredibile.


Se fosse stato nell’era dell’Unione, Agatha avrebbe immediatamente sospettato che fosse un risultato fabbricato da qualcuno per falsificare i successi militari. Tuttavia, non era la prima volta che seguiva il Primo Esercito in battaglia e, con il loro sistema di verifica dei rapporti da parte di persone diverse, la probabilità che i dati fossero stati falsificati era quasi insignificante. Anche se ci fosse stato un margine di errore del dieci o del venti percento, non avrebbe fatto molta differenza.


Dopotutto, quando il Primo Esercito era partito in spedizione nelle Pianure Fertili, avevano affrontato solo un esercito di ventimila potenti demoni! Allora, avevano ottenuto la vittoria nella Battaglia di Taqila facendo affidamento sulla ferrovia lunga centinaia di chilometri e costruendo un fortino dopo l’altro; impiegando quasi un anno intero.


Stavolta però, il piano dello Stato Maggiore era semplicemente quello di continuare a ritirarsi, come erano riusciti, in soli otto giorni, a causare più del doppio dei danni rispetto alla battaglia sulle Pianure Fertili?


Nonostante provasse un’immensa fiducia verso gli esseri umani di oggi, era rimasta stupefatta.


Inizialmente, aveva pensato che questa sarebbe stata una guerra molto difficile.


“Capisco.” Dopo aver visto le statistiche della Strega di Ghiaccio, Edith ridacchiò. “Onestamente parlando, gli esiti di questo piano superano di un pochino le mie aspettative. Ma il merito non è tutto del Primo Esercito, anche la cooperazione dei demoni è stata vitale. L’imboscata ad Hect Zod gli ha probabilmente causato delle ferite gravi, lasciandolo senza l’energia per preoccuparsi di quello che succede in prima linea.”


“Soltanto per questa ragione?” Agatha faticava a crederlo.


“So che sei confusa.” Edith fece un cenno con la mano. “All’apparenza sembra che abbiamo ottenuto questo risultato semplicemente dopo alcune ritirate e il nostro piano di battaglia pare incredibilmente banale. Ma in realtà non è così. Quando eri nell’Unione, stavi quasi sempre nelle retrovie, quindi non è affatto strano che tu non capisca. In parole semplici, soltanto il Primo Esercito di adesso è in grado di eseguire questa strategia di battaglia.”


“Il Primo Esercito che ha viaggiato fino alle rovine di Taqila non ne sarebbe stato capace?”


“Di certo non sarebbero riusciti a fare di meglio.” La Perla della Regione Settentrionale iniziò la sua spiegazione: “Il confine che separa la ritirata e la sconfitta è spesso sottile come un foglio di carta. Riuscire anche solo a mantenere un ordine rigoroso sotto un’immensa pressione è estremamente difficile, figuriamoci una ritirata ordinata. Se fossero stati gli eserciti di quei nobili, tempo che il meglio che possiamo aspettarci da loro sarebbe lo sparpagliarsi a un comando. Se il Primo Esercito non avesse subito l’attacco notturno a Taqila e le precedenti squadre separate non avessero dimostrato quel fervore nell’eseguire gli ordini, non avrei avuto il coraggio di correre il rischio e mettere in atto questo piano.”


“Inoltre, anche gli effetti delle nuove armi sono molto evidenti. Tra le strade della città, senza la copertura dei cannoni Longsong, siamo riusciti a fronteggiare i nemici affidandosi solo su mitragliatrici di uso generale e fuoco di cannoni. Il più grande vantaggio di queste armi è la distanza e fintanto che l’intero esercito può muoversi, il vantaggio resterà sempre nelle nostre mani. Perciò è logico ottenere un risultato del genere in questa battaglia.”


Edith fece una pausa. “Ma la verità è che abbiamo perso la linea difensiva periferica, perciò la nostra prossima mossa sarà la chiave dell’intero piano. Quando i demoni avranno conquistato tutte e quattro le città, inizieranno sicuramente a pianificare il prossimo attacco. La Montagna della Gabbia è sia una barriera protettiva che un sito di produzione di materiale grezzo per la Gloria del Sole, perciò non possiamo continuare ad usare la tattica di ritirata. Dobbiamo fare la nostra mossa e ridurre le forze nemiche prima che recuperino le forze.”


“La Nebbia Rossa...” Disse Agatha a bassa voce.


“Corretto. Queste quattro città si trovano tutte al di fuori della regione della Nebbia Rossa, di conseguenza la dipendenza dei demoni per le loro linee di rifornimento aumenterà sostanzialmente. È molto probabile che la linea di rifornimento di Nebbia Rossa farà di nuovo la sua comparsa. Adesso il campo di battaglia è praticamente estero a tutto il Regno del Cuore di Lupo e io non credo che riusciranno a raggiungere ogni zona.”


“Prima che venissero costruite le torri di stoccaggio, i demoni potevano fare affidamento solo sulle Creature Mostruose Fortezza simili a obelischi e sulla manodopera per il trasporto.” Aggiunse Ascia d’Acciaio. “In precedenza, gli attacchi che hanno lanciato ai fianchi laterali sono sempre partiti dalle bestie, ma in base alle osservazioni di Fulmine e di Maggie, la difesa delle Creature Mostruose Fortezza è diminuita drammaticamente dopo la morte di un gran numero di Demoni Folli. Inoltre, mentre attaccavano le quattro città, la linea a supporto della forza principale è sempre rimasta nascosta dentro la Nebbia Rossa. Ma adesso si esporranno tutti agli occhi del Primo Esercito.”


“Il problema è che questo significa che dobbiamo prendere l’iniziativa per colpire.” Disse Agatha esitante. “Le Creature Mostruose Fortezza possono spostarsi in modo autonomo e non temono gli attacchi dei Cavalieri dell’Aeronautica; possiamo solo inviare delle truppe di terra per distruggerli. Ma se noi possiamo vedere i nemici, anche loro possono vedere noi. Anche se la difesa delle Creature Mostruose è diminuita, possono sempre inviare dei rinforzi all’ultimo minuto... aggiungendo il viaggio avanti e indietro, è molto probabile che perderemo il vantaggio sulla distanza. Se i demoni dovessero inseguirci e catturarci...”


In una battaglia completamente allo scoperto, anche se il Primo Esercito dovesse sconfiggere i demoni, le perdite sarebbero pesanti.


“Perciò la chiave sta nella velocità.” Edith alzò un angolo della sua bocca. “Dobbiamo solo portare a termine il contrattacco prima che i nemici abbiano la possibilità di reagire.”


Ma come avrebbero dovuto fare? Agatha guardò verso la mappa tentando di trovare un percorso dalla Montagna della Gabbia fino alle quattro città. C’erano numerose vie, tra cui percorsi commerciali e strade pavimentate costruite di recente per velocizzare l’evacuazione. Erano sparse intorno alle quattro città e alla Montagna della Gabbia come delle ragnatele.


Ma questi percorsi non avrebbero permesso di ridurre la distanza. Il Primo Esercito non possedeva una cavalleria e anche se avessero avuto un gran numero di cavalli, non era certo che sarebbero riusciti a raggiungere le Creature Mostruose Fortezza. Inoltre, il numero di armi che avrebbero potuto portare a cavallo sarebbe stato limitato e non sarebbe bastato per affrontare quelle enormi bestie.


“Naturalmente non sarà ora.” La Perla della Regione Settentrionale parve notare la sua perplessità. “Manca ancora un fattore chiave, e soltanto quando questo si troverà nel punto giusto allora tutte le condizioni saranno soddisfatte. Ma secondo i piani, molto presto lo potrai vedere.”


<em>Aris</em>
                                


                                



