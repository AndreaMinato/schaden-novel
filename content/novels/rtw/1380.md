---
weight: 13800
title: Capitolo 1380- Le Ali della Fenice
pubDate: 2025-08-07T11:37:51.088Z
tags:
    - rtw
---


La struttura era levigata e da qualsiasi angolatura la si guardasse, i contorni erano curve armoniose. La verniciatura pulita e lucente sulla superficie poteva persino riflettere le persone.


La cabina di pilotaggio sembrava una bolla sporgente avvolta da vetro trasparente. Si vedeva chiaramente che era stata costruita tenendo in considerazione l’effetto delle correnti d’aria ad alta velocità. Inoltre, la cabina era piazzata verso il retro e la parte posteriore della bolla era più alta rispetto alla parte frontale. A prima vista, si potevano subito capire i benefici di questa disposizione combinata alla struttura liscia. La caratteristica di avere una parte frontale più bassa rispetto alla parte posteriore, amplificava di molto il campo visivo del pilota; e la finitura liscia della copertura di vetro collegata al timore faceva apparire la struttura molto pulita. Ogni componente si combinava bene con le altre.


E la caratteristica più rilevante in questo velivolo era una cosa che neppure gli studenti sarebbero riusciti a trascurare: il naso dell’aereo non aveva l’elica!


Senza un motore piatto, la testa dell’aereo convergeva in un cono. Sembrava poter tagliare attraverso le nuvole ed il vento. La maggior parte della struttura era verniciata di rosso-arancione e ricordava un fuoco ardente, con alcune linee bianche che correvano da cima a fondo, donandole una sensazione artistica di vitalità.


Anche quelli che non sapevano niente di aviazione potevano percepire la bellezza e la grazia della sua sagoma.


Nel momento in cui Tilly aveva posato gli occhi sul nuovo aereo, se ne era già innamorata.


Ma… senza eliche come avrebbe fatto a volare?


Questa era la domanda nella testa di tutti.


La risposta arrivò soltanto dopo che furono aperte anche le altre due casse.


Racchiusa nella seconda c’erano le ali e la coda. A giudicare dal numero, questo aereo doveva avere solo un paio di ali, diversamente da Fuoco Celeste che ne aveva un paio sopra e uno sotto. Sotto alle ali c’erano due spazi simmetrici, ovviamente servivano per qualche altro componente.


L’ultima cassa conteneva due motori.


Ma sembravano troppo grandi per essere dei semplici motori.


Rispetto ai motori sui Fuoco Celeste, somigliavano di più a dei componenti integrati che potevano essere sostituiti. Dopo un’attenta ispezione, Tilly notò che la superficie era dipinta con lo stesso colore rosso del resto dell’aereo, sulla parte superiore c’erano molti portelli di accesso, mentre nei fori della parte inferiore erano state installate delle armi nere.


Associando i portelli alle ali, le sembianze del nuovo aeroplano comparvero lentamente nella sua testa.


La fusoliera dell’aereo non doveva più ricorrere ad un sistema meccanico e le sottili ali situate vicino al fondo avrebbero ridotto moltissimo la resistenza. Con due motori installati sulle ali, anche la forza di propulsione sarebbe raddoppiata.


Tilly era già impaziente di provare il suo nuovo aereo!


“Oh, giusto.” Molly tirò fuori una lettera dalla tasca. “Questa arriva insieme al carico inviato da Sua Maestà. Sulla lettera c’è chiaramente scritto che dovete aprirla voi in persona.”


Tilly prese la lettera e la aprì.


<em>“Carissima Sorellina.”</em>


<em>“Questo è il regalo che ti avevo promesso, spero davvero che sia di tuo gradimento.”</em>


<em>“Le istruzioni dettagliate e i parametri specifici sono scritti nel manuale che trovi nella cabina di pilotaggio, ma suppongo che vorrai subito volare senza prima averlo letto.”</em>


<em>“Se te lo avessi inviato già assemblato, avresti letto anche questa lettera dopo il volo; per questo te l’ho mandato nel Regno dell’Alba così. Mentre i lavoratori montano l’aereo, hai tutto il tempo per leggere il manuale.”</em>


<em>“Dopotutto, ha una struttura completamente diversa da Fuoco Celeste. Anche se sei una Straordinaria, non ci sono svantaggi nell’avere una comprensione completa sull’aereo.”</em>


Cosa… le labbra di Tilly si arricciarono dall’imbarazzo. <em>“Sono così prevedibile?”</em>


“Che cosa dice Sua Maestà? Anch’io voglio leggere...” Molly le si avvicinò.


Tilly si voltò subito, usando il corpo per bloccarle la visuale. “Ahem, niente. Non c’è bisogno che tu la legga.”


“Cosa...”


“Vuoi una Bevanda del Caos?”


“Sì!”


“Puoi prenderla dal mio ufficio.”


Nel momento in cui Tilly indicò il suo ufficio, Molly vi ci si precipitò entusiasta.


Sospirò sollevata, poi tornò alla lettera.


<em>“Inoltre, riguardo al nome di questo aereo.”</em>


<em>“Inizialmente avevo l’intenzione di usare di nuovo il nome “Unicorno”, ma non mi è sembrato all’altezza del colore rosso splendente del dominatore dei cieli, perciò ho deciso di dargli un nuovo nome.”</em>


Era una parola che Tilly non aveva mai visto prima. Senza alcun dubbio era un’altra idea di Roland.


Tentò di leggerla.


“Fenice...”


<em>“Nel posto da cui vengo, la Fenice è un uccello leggendario connesso al fuoco e si combina perfettamente con il colore dell’aereo. Ma cosa più importante, le leggende narrano che la Fenice sia immortale, si trasforma in un uovo dorato dopo 4600 giorno e dopo altri 4600 giorni rompe il guscio ed ottiene una nuova vita.”</em>


<em>“Questo è il messaggio che vorrei trasmettere: non importa quali nemici dovrai affrontare, spero che tu possa ritornare a casa sana e salva.”</em>


<em>“Proprio come una Fenice.”</em>


<em>“Ti riporterò indietro Cenere, perciò mantieni anche tu la tua promessa.”</em>


<em>“Eravamo già d’accordo, giusto?”</em>


Per qualche ragione, Tilly sentì gli occhi gonfiarsi di lacrime.


Sbatté le palpebre un paio di volte per resistere alle emozioni che straripavano dal suo cuore e fece un profondo respiro.


“La Fenice è immortale...” Mormorò con un tono che solo lei stessa poteva udire. “Non è male come nome. Accetto questo regalo, fratello.”


“... Vostra Altezza?” Chiese una guardia confusa.


“Non è niente.” Tilly fece un cenno con la mano. “Informa il personale a terra di assemblare la Fenice al più presto. Non vedo l’ora di fare un volo di prova.”


***






Tre giorni dopo, l’aereo assemblato uscì dall’hangar e scivolò lentamente lungo la pista.


“Oh? Quindi è questo il velivolo speciale di cui parlavi? Non sembra male.”


La voce di Fulmine uscì dal Sigillo dell’Ascolto.


Tilly alzò la testa. Attraverso il vetro trasparente vide i due membri del Gruppo di Esplorazione volare a spirale in aria. Dato che era il primo volo della Fenice, aveva specificatamente chiamato Fulmine e Maggie in caso di incidenti.


C’era da notare che il design interiore era anche più eccezionale di quello esteriore.


Nel momento in cui si era seduta nella cabina di pilotaggio, aveva sentito che non era soltanto un semplice aereo da combattimento. Ad esempio, il suo sedile era saldo ma morbido, per evitare dolori e indolenzimenti causati da lunghi voli; i vari bottoni e le barre di tensione erano dotate di feedback per una maggiore efficienza e c’era una fessura fatta appositamente per permettere al pilota di usare il Sigillo dell’Ascolto per comunicare con gli altri anche durante una battaglia.


Rispetto all’Unicorno, sembrava molto di più un aereo progettato appositamente per lei.


“Vogliamo fare a gara per vedere chi è più veloce?” Disse Tilly ridacchiando.


“Lasciamo stare, il vecchio Fuoco Celeste non riesce nemmeno a tenere testa a Maggie in forma di procellaria, figuriamoci se tiene testa a me.” Le parole di Fulmine contenevano un palese tono di compiacimento. “Giusto?”


“Esatto, non tiene testa nemmeno a me! Gruu!”


“Come possiamo saperlo senza provare?” Tilly premette sul gas, facendo ruggire entrambi i motori ancora più forte. Rispetto al graduale guadagno di velocità di Fuoco Celeste, il corpo della Fenice dava la sensazione di essere estremamente leggero, quasi come se non avesse peso. Il paesaggio circostante volò rapidamente indietro e, mentre lei tirava delicatamente la leva centrale, l’aereo si alzò subito in volo fischiando nel cielo.






<em>Aris</em>
                                


                                



