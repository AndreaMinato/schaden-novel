---
weight: 1424
title: Capitolo 1424- Le Ipotesi di Valkries
pubDate: 2025-08-07T11:37:51.093Z
tags:
    - rtw
---


<em>“Questo... è un sogno?”</em>


Pelle di Pesce sbatté le palpebre molte volte. Il Demone Anziano non solo l’aveva risparmiato, ma voleva anche comunicare con il leader delle streghe?


Ma il pezzo di carta e il suo fucile rotto erano la prova che non si era trattata di un’allucinazione.


Si chinò e raccolse il pezzo di carta: il contenuto era ben in vista perché il Demone Anziano non l’aveva imbustato, né sigillato con della cera. Nonostante sapesse che non avrebbe dovuto leggerlo, diede alcune occhiate.


Terra Senza Fondo?


Divinità degli Dei?


Non aveva idea di cosa si trattasse...


Ciò gli permise di trarre un sospiro di sollievo.


Basandosi sulle parole scritte, nessuno avrebbe mai immaginato che proveniva da un demone.


“Giusto, gli altri!” Si ricordò all’improvviso dei suoi compagni dispersi! Non era il momento di riflettere sulla lettera!


“Fauch! Cartier! Blanket...!”


Pelle di Pesce urlò per i suoi compagni mentre barcollava verso la foresta. Stranamente, l’adrenalina non era entrata in circolo quando aveva incontrato il Demone Anziano, ma dopo che se n’era andato, le sue gambe si erano ammorbidite e doveva appoggiarsi agli alberi per sostenersi.


Dopo un momento, dal profondo della foresta giunse una debole voce: “Capitano... Capitano siete voi?”


Continuando a cercare, scoprì che del gruppo di quattro uomini che erano partiti, due di loro erano spariti senza lasciare tracce.


Il foglietto di carta arrivò presto nelle mani di un ufficiale di alto rango.


Tre giorni più tardi, Pelle di Pesce venne convocato da Re Roland nella Città del Bagliore.


E il mezzo di trasporto era il Gabbiano.


Aveva il vago presentimento che la faccenda non si limitasse semplicemente alla lettera.


***






“Allora?” Dopo l’interrogatorio, Roland chiese ad Usignolo.


“Ha detto la verità. Il tuo soldato non ha mentito.” Usignolo scrollò le spalle.


“Dunque è così...” In tutta onestà, Roland sapeva che era impossibile che un soldato in prima linea si inventasse una storia del genere, ma data la situazione particolare, non c’era niente di male nell’essere cauti. Dopotutto, la questione era strana e inconcepibile anche per lui. “Andrò nel Mondo dei Sogni, dovrò disturbarti per prenderti cura di me.”


“L’avrei fatto anche se non me l’avessi chiesto.” Usignolo si voltò e sciolse le tende, oscurando l’intero studio. “Vuoi di nuovo incontrare quel demone?”


Era impossibile nascondere i segreti a Usignolo, dopotutto era lei che lo proteggeva stando al suo fianco. Era anche l’unica altra persona a sapere da dove proveniva la lettera. Nonostante non avesse fatto domante, aveva ottenuto abbastanza informazioni ascoltando la conversazione tra Roland e l’antica strega. Ovviamente, Roland non aveva l’intenzione di nasconderglielo, ma la ragione per cui non l’aveva rivelato ad altri era principalmente per evitare preoccupazioni inutili, soprattutto per Anna.


“Senza alcun dubbio, la lettera precedente è fallita. Hect Zod è ritornato.” Mormorò. “E un altro potente Demone Anziano è sceso sul campo di battaglia. L’hai visto anche tu, se quei due combinano le loro abilità, sono capaci di causare grandi problemi al Primo Esercito. Prima che ciò accada, devo conoscere le loro intenzioni. Sia le streghe di Taqila che Edith hanno contribuito moltissimo.”


Si poteva dire che si trovavano in “tempi difficili”. Neverwinter era sotto assedio, i pericoli si celavano ovunque e c’era la questione prioritaria di affrontare i due Demoni Anziani.


“Anche se le cose stanno così, l’altra parte è comunque un demone. Non puoi fidarti di loro così facilmente.” Lo avvertì Usignolo. “Porta con te qualche Strega della Punizione Divina, specialmente Ling.”


“Potresti non credermi, ma nel Mondo dei Sogni posso combattere in modo eccezionale.” Roland guardò verso la ragazza quasi mimetizzata nell’oscurità e si sdraiò sul divano. “Ma non preoccuparti, porterò alcune persone con me.”


“Torna presto.”


“D’accordo, ci vediamo tra poco.”


Chiuse gli occhi e lasciò che il sonno lo inghiottisse...


Mezz’ora dopo, Roland vide Valkries che camminava verso il Café Rose. Le raccontò tutto quello che era successo a Pelle di Pesce.


“... capisco.” Sorseggiò il suo caffè e rimase a riflettere a lungo. “Loro... mi stanno cercando.”


Roland non ne era sicuro, ma gli sembrava che Valkries si stesse comportando sempre di più come un essere umano.


“Loro? Vuoi dire che sai chi sono?”


Valkries alzò la testa e lo guardò. “Serakkas, noto anche come Disastro Silenzioso. Raramente toglie la sua spessa e pesante armatura, quindi non è strano per te conoscerlo semplicemente come un altro Ascendente Superiore.”


Roland era esterrefatto. Aveva sentito il nome Disastro Silenzioso da Sylvie, che aveva notato questo grande e potente Gran Signore quando la Divinità degli Dei si stava spostando sulla Catena Montuosa Invalicabile. Attraverso molti altri rapporti raccolti, era riuscito a verificare la sua identità: uno dei pochi “Charita” della razza dei demoni, un guerriero estremamente dotato ed il precedente custode del frammento dell’Eredità. Tramite il frammento, le loro strade si erano incrociate una volta. Esatto, il nemico corazzato seduto sul trono di pietra nera era Disastro Silenzioso.


Ma non si sarebbe mai aspettato che sotto l’armatura nascondesse un simile aspetto.


“Sei sicura che ti stanno cercando?” Roland soppresse lo stupore nel suo cuore. “La lettera è indirizzata ai Tre Capi delle streghe...”


Il suo contenuto era semplice, quasi identico a quello della lettera mandata dalla Gran Signora degli Incubi. L’unica differenza era che invece dei caratteri demoniaci, era scritta in linguaggio umano. Ciò che Roland non riusciva a capire era qualche significato avesse il fatto che i leader delle streghe ricevessero la lettera.


“È normale che tu non capisca, perché non sei uno di noi.” Valkries posò la forchetta e sorseggiò il caffè. “In realtà, devi solo guardare da un altro punto di vista per indovinare le loro intenzioni. In primo luogo, il motivo della mia scomparsa è per indagare sul miglioramento degli esseri umani. Se sono ancora viva, significa che devo fare affidamento sul Regno delle Menti di un umano per continuare ad esistere, altrimenti sarebbe impossibile per me mantenere la mia coscienza così a lungo sotto l’attacco del Regno delle Menti, tanto meno riuscire a mandare una lettera.”


“E la persona che con più probabilità possa interagire con il Regno delle Menti è una strega?” Chiese Roland.


“Poi naturalmente ci sei tu.” Disse francamente. “Ma considerando che sono riuscita ad inviare la lettera, è molto più probabile che io stia facendo affidamento su una strega. Hect Zod deve aver intuito che sono riuscita a convincere una certa strega e che abbiamo raggiunto un consenso; in questo modo è comparsa la prima lettera. Se ipotizziamo che sia tu la persona che io abbia convinto, sarebbe molto più facile se ti arrendessi a nome degli umani piuttosto che creare tutti questi problemi.”


“In realtà intendi dire... controllare, giusto?”


“Non badare ai dettagli.” Valkries non negò le sue parole. “In un certo senso, una relazione costruita sulla persuasione è più solida di una di controllo. Quest’ultima è unilaterale, mentre la prima comprende entrambe le parti.”


Roland ricordò improvvisamente le parole di Agatha in cui affermava che nella Prima Battaglia della Volontà Divina c’erano effettivamente alcuni umani che erano diventati seguaci dei demoni... scosse la testa e tornò sull’argomento principale. “Ma anche così, non possono verificare su quale strega stai facendo affidamento.”


“Esatto. Di certo non è facile inviare un pezzo di carta da Graycastle al Regno del Cuore di Lupo, specialmente in tempi di guerra. La persona che l’ha permesso di certo non può essere un nessuno. Deve aver capito che questa persona esercita una grande influenza sugli umani, oppure è un individuo estremamente astuto. Perciò la scelta di consegnare la lettera alle streghe è la più ragionevole. Ciò attribuirà importanza alla lettera ed il mittente lo verrà a sapere.”


A questo punto Valkries si fermò per un momento. “Oltre a questo, non credi che questa lettera sia troppo semplice? Non era nemmeno imbustata e chiunque avrebbe potuto leggerla. In questo modo i Tre Capi non potranno nascondere la questione e prima o poi lo verrà a sapere anche la strega che ho convinto; e quando lei lo scoprirà, lo saprò anche io.”


Roland si rese improvvisamente conto che non erano le parole della lettera ad essere importanti, ma il fatto stesso che era stata inviata dal Gran Signore del Cielo e Disastro Silenzioso. Più che il contenuto, il fatto che un Demone Anziano consegnasse una lettera ad un essere umano era senza precedenti e non sarebbe passato inosservato. Era certo che tra pochi giorni, l’incontro di Pelle di Pesce si sarebbe diffuso tra tutte le truppe.


“Devo ammettere che fare ciò richiede anche un po’ di fortuna, ma va detto che hanno scelto la migliore linea di azione. Inoltre, sono stati davvero fortunati...” Valkries indicò Roland poi se stessa. “Vedi, non lo so di già?”


“Stando alla tua spiegazione, posso capirlo.” Roland si inclinò in avanti e fece un profondo respiro. La prossima domanda era quella davvero importante. “Dimmi, perché pensi che ti stiano cercando?”






<em>Aris</em>
                                


                                



