---
weight: 14540
title: Capitolo 1454- Decollo
pubDate: 2025-08-07T11:37:51.095Z
tags:
    - rtw
---


Il Gruppo Investigativo riportò subito le notizie a Neverwinter.


“Sembra che l’intero nido sia all’esterno…” Roland sospirò dopo aver sentito il resoconto di Fulmine. Non c’era dubbio che quello sarebbe stato il primo e forse l’ultimo scontro diretto tra le due razze.


Indipendentemente dall’esito, avrebbe determinato il futuro sia dell’umanità sia dei Demoni.


“Possiamo… vincere?” Chiese Fulmine, esitante.


Era sporca dalla testa ai piedi, i capelli arruffati e ribelli, l’odore persistente dell’acre sudore. Era ovvio che, dopo aver scoperto i Demoni, fosse tornata indietro di fretta, senza mai riposarsi.


“Certo.” Roland, mostrandosi calmo, le diede una pacca sulle spalle. “Non solo vinceremo, ma sarà anche una vittoria netta e decisiva.”


Da una parte era evidente che i Demoni fossero nettamente in vantaggio numerico, ma dall’altra dimostrava anche quanto si sentissero sotto pressione a causa del Regno Cielo-Mare. La tecnologia del Primo Esercito aveva i suoi vantaggi, ma per loro sarebbe stata una vittoria di Pirro nel caso in cui i Demoni fossero penetrati nei Quattro Regni: non potevano permettersi una battaglia di logoramento.


Seguendo la stessa logica, se fossero stati i Demoni a vincere, anche loro avrebbero inevitabilmente avuto enormi perdite. Nel caso in cui i Demoni non fossero stati fermati ad ovest della Catena Montuosa Invalicabile, l’unico risultato possibile, secondo Roland, sarebbe stato la sconfitta di entrambe le parti.


Fulmine sospirò sollevata, poi si imbarazzò all’improvviso. “Er, ho uno strano… odore?”


Roland rise sotto i baffi. “Un po’… ma è l’odore dell’avventura, niente di serio.” Intenzionalmente si tappò il naso. “Ad essere sincero, non penso che sia male.”


Il volto della ragazza si infiammò e, prendendo subito Maggie che le stava annusando il colletto, scappò fuori dall’ufficio a testa bassa. “Va-vado a farmi un bagno!”


“<em>Gru</em>?” Maggie rimase confusa.


“Fulmine, Maggie.” Roland le richiamò proprio mentre stavano uscendo. “È stata dura per entrambe: riposatevi.”


“Agli ordini…”


Una volta chiusa la porta, Roland prese immediatamente il telefono per chiamare l’Ufficio Amministrativo.


“Avvisate i Ministri dell’incontro: è giunto il tempo di decollare.”


…


I piani alti di Neverwinter erano seduti in cerchio nella sala riunioni.


Roland attaccò dietro di sé la mappa disegnata a mano da Fulmine, riportando le scoperte del Gruppo di Esplorazione.


“Grazie a queste informazioni, due punti sono stati verificati. Il primo: una nuova Divinità degli Dei è posizionata a meno di 300 chilometri di distanza dalla Cresta del Continente e si sta muovendo verso nord. Il secondo: la nuova Isola Volante sta portando con sé un numero così elevato di Demoni che non è in grado di ospitarli tutti. Per questo motivo stanno sfruttando un metodo di spostamento così inefficiente.”


“Non è difficile comprendere il primo punto. L’armata dei Demoni ha costruito un Obelisco nel mezzo della Cresta del Continente e ha stabilito una linea di approvvigionamento che attraversa la Terra dell’Alba, con lo scopo di infiltrarsi nel Regno dell’Eterno Inverno e nel Regno del Cuore di Lupo. Volando lungo la zona montuosa, i Demoni riducono il rischio di deviare dal percorso e alleviano il problema costituito dalla Nebbia Rossa usando la linea di approvvigionamento. È un percorso abbastanza affidabile.”


“Invece il secondo punto non è chiaro in termini quantitativi, ma mi aspetto che il numero di Demoni idonei alla battaglia si aggiri, senza esagerazione, intorno ai dieci milioni, dal momento che stanno mostrando la loro vera forza. Basandoci sulla loro avanzata, ci aspettiamo che raggiungano il confine dei Quattro Regni in metà mese.”


Dal momento in cui aveva menzionato il numero dei nemici, Roland aveva notato che molti avevano espressioni di paura dipinte sul volto. Non poteva biasimarli: dopo aver affrontato due Battaglie della Volontà Divina, l’umanità aveva sofferto terribilmente e i sopravvissuti non erano nemmeno dieci milioni. Inoltre il loro Esercito era indebolito. Per Barov e gli altri, la scala dei dieci milioni non era altro che una cifra astronomica.


“Il nemico, con questo attacco, ha bloccato le proprie vie di fuga. Questa sarà la battaglia dove verranno determinate le sorti dell’umanità. L’Incrociatore Celeste Eleanor deve partire subito e avvicinarsi il più possibile alla Catena Montuosa Invalicabile per fermare l’avanzata del nemico verso nord.”


“Ma… Vostra Maestà,” Barov disse con difficoltà. “La popolazione nemica è incalcolabile, mentre le forze che può portare l’Incrociatore sono limitate. Non è rischioso prendere l’iniziativa per intercettare l’attacco?”


“Mantenere la posizione a Graycastle è molto più rischioso!” Edith si alzò, lanciando un’occhiataccia al vecchio direttore. “Voi tutti, non siate intimiditi da dieci milioni di Demoni. Il loro numero non avrà alcun significato, se non saranno in grado di raggiungere Graycastle. Se ci pensate, capirete: già dalla prima Battaglia della Volontà Divina la Regione Pietranera aveva così tanti Demoni. In passato erano impossibilitati a viaggiare fino a qui perché non esisteva la linea di approvvigionamento di Nebbia Rossa. Quindi il nostro vero obiettivo è uno solo: la città volante del nemico.”


Una volta espresso il suo ragionamento, l’atmosfera nella stanza cambiò leggermente, dato che nessuno voleva ammettere di avere paura.


“Ha ragione.” Roland aggiunse, trattenendo una risata. “Una volta perso il loro rifornimento di Nebbia Rossa, i Demoni nelle Pianure Fertili avranno difficoltà ad avanzare. Inoltre, la nostra partenza non significa ingaggiare una lotta contro il nemico: sfrutteremo il viaggio per permettere all’Esercito di prepararsi per tempo.”


C’era un punto che non aveva però menzionato: il Signore del Cielo e Disastro Silenzioso erano tornati a Città del Cielo per raggruppare le truppe.


Dato che i Demoni si spostavano seguendo la linea di approvvigionamento al Fronte Occidentale, era probabile che Hect Zod fosse venuto a conoscenza della nuova posizione di Città del Re. Lui era definitivamente un traditore agli occhi del Re dei Demoni, quindi il miglior modo per preservarsi era ammassare più forze possibili. La caduta di Città del Re sarebbe stata sicuramente la sua opportunità migliore, quindi Hect Zod non poteva rimanere indifferente.


Pensando a questo, Roland si voltò verso Tilly. “Giusto: come sta procedendo l’addestramento per il decollo e l’atterraggio dei Cavalieri dell'Aeronautica?”


“Più facile di quanto avessi immaginato.” Rispose Tilly. “Non è così diverso dall’atterrare e dal decollare al suolo. Finché il tempo lo permetterà, gli studenti porteranno a termine con facilità i propri compiti. L’unico problema è che in precedenza i piloti usavano la Catena Montuosa Invalicabile o la battigia per determinare grossomodo la propria posizione e da lì determinare il luogo di atterraggio. Ma d’ora in poi, sia noi sia il nemico saremo sempre in movimento. Oltre alle indicazioni mancanti delle Pianure Fertili, temo che andremo incontro a difficoltà, per quanto riguarda la localizzazione del nostro punto di partenza. Ovviamente non è un problema irrisolvibile: devi solo darci più carburante.”


Anche quella era una questione spinosa per i portaerei durante il combattimento: in un campo di battaglia che si estendeva per oltre alcune centinaia di chilometri, ogni piccola differenza si sarebbe accumulata fino a diventare un grosso errore. Diversamente dall’oceano immutabile, sulla terraferma avrebbero sicuramente trovato dei “riferimenti” come foreste, fiumi e cime montuose, che potevano usare per determinare la propria posizione: questa era una fortuna. Roland poteva immaginare i piani di Tilly: se i piloti non fossero stati abili con le manovre, avrebbero dovuto allenarsi e volare di più. Naturalmente avrebbero imparato ad essere più consapevoli della loro posizione.


“Rilassati, saranno in grado di volare quanto vorrai.” Promise.


Nell’imminente battaglia, i Cavalieri dell'Aeronautica erano, senza ombra di dubbio, la loro forza principale. Era anche grazie a loro se l’umanità aveva la possibilità di attaccare e fermare i Demoni un migliaio di miglia da casa.


Vedendo che nessuno voleva obiettare, Roland guardò nuovamente la sala e diede l’ordine.


“Dunque annuncio l’inizio della Fase Tre del Piano Paradiso. Decolleremo sull’Isola Volante e l’obiettivo sarà la regione settentrionale delle Pianure Fertili!”










<em>Leaxis</em>
                                


                                



