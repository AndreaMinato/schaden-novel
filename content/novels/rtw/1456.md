---
weight: 1456
title: Capitolo 1456- Un Futuro Insieme a Te
pubDate: 2025-08-07T11:37:51.096Z
tags:
    - rtw
---


Dopo aver steso le coperte, Usignolo si voltò e spense la fiamma della candela.


La stanza venne avvolta nell’oscurità.


Trovava divertente il fatto che, dopo essersi abituata alle luci e alle pietre magiche, si sentisse un po’ a disagio nel tornare ad usare le candele, nonostante in passato fosse una cosa normale.


Ma non c’era altra scelta, a causa della mancanza di tempo, sull’isola non era stato installato un sistema elettrico di illuminazione. Persino gli alloggi erano stati scavati in delle mura da Aphra e gli altri. Soraya aveva poi aggiunto uno strato morbido e isolato l’umidità delle camere sotterranee trasformandole in camere da letto. I mobili all’interno non potevano essere più ordinari: semplici tavoli e armadietti di legno. Per quanto riguardava i materassi, erano direttamente appoggiati sul pavimento.


Sebbene Isabella si trovasse sull’isola fluttuante, tutte le pietre magiche per l’illuminazione erano state impiegate nelle fabbriche per velocizzare la produzione delle merci. Le sarebbe servito del tempo per trasformare delle Pietre Divine destinate alle aree residenziali.


Le stanze erano semplici ma non intollerabili. Oltre alla privacy di avere una camera per persona, c’erano anche servizi igienici indipendenti. C’erano persino condotti di ventilazione che portavano l’aria direttamente dall’esterno dell’isola fino alle camere, evitando che le stanze diventassero troppo umide o soffocanti. Alla fine delle grotte c’era un’area comune per la lettura e anche dei bagni pubblici con acqua calda, sufficienti per soddisfare l’uso quotidiano delle streghe.


A Usignolo non interessava molto l’area per la lettura, i bagni invece, li trovava meravigliosi.


Solo Dio sapeva come Pasha e le altre avessero trovato quel luogo: il ruscello scendeva dalla cima della montagna fino ad una grotta, formando una sorgente naturale limpida. Inoltre, da un lato la piscina si estendeva oltre le pareti della caverna e ci si poteva appoggiare ai bordi per godere del paesaggio esterno. Specialmente quando l’isola si trovava in volo, quel luogo diventava il posto migliore da cui ammirare i panorami del mondo.


Ogni giorno dopo la doccia Usignolo si immergeva nell’acqua sorgiva e si godeva la vista spettacolare.


In confronto a questo, la mancanza di luci nella camera non era niente.


Proprio quando stava per sdraiarsi, Usignolo sentì bussare.


Si sorprese. Era già notte fonda e la maggior parte delle persone dormiva. Chi poteva essere?


“Arrivo.”


Rispose Usignolo. Riaccese la candela, cercando di ipotizzare chi fosse la persona che aveva bussato alla sua porta.


L’opzione più probabile era naturalmente Wendy.


Dopotutto, era la responsabile dell’Unione delle Streghe e usava venire da lei per due chiacchiere dopo aver bevuto qualche drink.


Ma si sbalordì nel vedere la persona dietro alla porta.


Era Anna.


Teneva in mano un piccolo secchio in legno con un asciugamano e dei detergenti. Chiese: “Potresti farmi compagnia per un bagno?”


Prima di andare a letto, Usignolo si era già fatta un bagno, ma era chiaro che quello non fosse il punto principale. “Certo, dammi un momento per favore.”


Prese le sue cose e seguì Anna nei bagni pubblici. Non c’era nessuno a parte loro due. Ogni tanto, delle goccioline d’acqua cadevano sulle stalagmiti, accentuando la serenità della notte.


Usignolo si spogliò ed entrò nella piscina. Sentì subito il calore avvolgerle tutto il corpo. A differenza di Neverwinter, il carburante dell’isola era limitato, perciò i bagni pubblici utilizzavano una caldaia alimentata con potere magico per garantire una fornitura costante di acqua calda per l’intera giornata.


Le due camminarono nel vapore bianco e arrivarono lentamente all’ingresso della grotta. Subito, la fresca brezza notturna spazzò via il calore e davanti ai loro occhi si aprì un ampio panorama. Non c’erano più i bordi e i muri di pietra della montagna, ma vi erano le stelle ed un cielo notturno infinito.


Usignolo sussultò leggermente.


Era una sensazione inebriante.


Anna sembrava contenta ed emise un sospiro. Poi allungò le braccia per stiracchiarsi.


“Dov’è Roland?”


“Molto probabilmente è nel Mondo dei Sogni.”


“Davvero? È sempre così impegnato...”


“Proprio così. Tutti dicono che non mi fermo mai per fare una pausa, ma rispetto a lui, il mio lavoro non è niente.” Anna ridacchiò. “Lui lavora anche durante la notte.”


“Anche tu sei altrettanto impressionante.” Usignolo si abbassò finché l’acqua non le raggiunse le spalle. “In passato eri una giovane che non sapeva niente del mondo, ma adesso sei capace di assumerti tutta questa responsabilità.”


“In realtà non è molto.” Anna rivelò una rara espressione imbarazzata. “Sono brava solo in queste cose. Se non fosse per l’aiuto di Barov e del Maestro Karl, il Ministero dell’Ingegneria sarebbe un disastro.”


<em>“Ehi ehi, non dovresti esporre così i tuoi difetti senza alcuna esitazione.”</em>


Guardando Anna, in Usignolo sorsero emozioni complicate: non poteva dire di non sentirsi indignata; era entrata in contatto con Roland molto prima di Anna e aveva avuto più opportunità, ma alla fine era sempre stata a qualche passo indietro rispetto a lei. Ma a prescindere da tutto, non riusciva a convincersi ad odiarla. Quella sua onestà, serietà e schiettezza... più a lungo interagiva con Anna e più poteva percepirne la purezza. Prima d’ora Usignolo aveva incontrato un’infinità di persone, ma nessuna di loro era abbagliante come lei.


Nutriva un grande rispetto nei suoi confronti.


Dopo un breve silenzio, Anna cambiò argomento.


“Quale pensi che sarà il risultato di questa Battaglia della Volontà Divina?”


Usignolo capì che poteva essere questa la vera ragione per cui era stata invitata a condividere quel bagno.


“Immagino... che andrà tutto liscio?” Guardò le stelle nel cielo. Con tutta onestà, inferire o cercare di prevedere l’esito di una battaglia andava ben oltre le sue capacità e non aveva idea di come rispondere. Ma con l’avvicinarsi della battaglia, dire cose del genere non le sembrava troppo appropriato. Fortunatamente, Anna non poteva vedere attraverso la sua bugia.


“Oh.” Anna non fece eco ai suoi pensieri. “Io non la penso proprio così. Specialmente quando l’obiettivo finale è la Terra Senza Fondo. Le leggende narrano che sia il territorio di Dio e temo che i rischi connessi superino di gran lunga le nostre stime. Per qualche motivo, ho la sensazione che Roland potrebbe scomparire in qualsiasi momento, e più ci avviciniamo al confine settentrionale, più questo timore diventa forte.”


Il cuore di Usignolo perse un battito. Che Anna avesse percepito la diminuzione dell’aspettativa di vita di Roland? Probabilmente ciò aveva a che fare con il Regno delle Menti e dirigersi verso la Terra Senza Fondo avrebbe potuto risolvere il problema. Non era qualcosa di inevitabile.


“Forse sei solo troppo preoccupata.”


“Lo spero.” Anna sbatté le palpebre. “Giusto... ricordi ancora il nostro accordo?”


“Si...” Per un attimo, Usignolo fu colta alla sprovvista. “... eh?”


“Ho deciso di anticiparlo. Dopo che avremo sconfitto i demoni, gli parlerò personalmente.”


“Perché? A causa del tuo timore?”


“Questo è metà del motivo.” Rispose Anna dolcemente. “Ma la cosa più importante è che lui ha anche bisogno di te. E io... non ti ho mai odiato. Nella guerra imminente, dovrai prenderti cura di lui.”


“...” Usignolo restò momentaneamente senza parole. Dopo molto tempo, mormorò: “Anche così, perché non gli impedisci di andare nella Terra Senza Fondo?”


Anna scosse la testa con un’espressione calma. “Questo è il piano ottimale dopo aver valutato molti fattori e, indipendentemente dal risultato, lui ha già fatto i suoi preparativi. Come potrei fermarlo? Scappare per la paura non cambierebbe niente, quindi l’unica cosa che posso fare è aiutarlo in tutti i modi possibili e testimoniare il futuro con i miei occhi.”






<em>Aris</em>
                                


                                



