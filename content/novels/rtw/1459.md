---
weight: 14590
title: Capitolo 1459- La Forma Completa Dell’Incrociatore Celeste
pubDate: 2025-08-07T11:37:51.096Z
tags:
    - rtw
---


Tutti i capi avevano chiaramente visto come la forza del nemico si stesse indebolendo.


I Demoni, sia quelli che atterravano sull’Isola per attaccare sia quelli che volavano alla ricerca di punti deboli, non erano riusciti a trovare un ingresso. Era un grosso rischio stare fermi, anche solo per un minuto, sotto gli attacchi precisi di Eleanor: era inaccettabile che le Bestie Diaboliche subissero ferite letali o morissero.


Volare significava velocità, agilità e zero intralci provenienti dal suolo. Per secoli le Bestie Diaboliche avevano dominato il cielo, detenendo il potere assoluto sul campo di battaglia. Tuttavia, probabilmente non si sarebbero mai aspettati che, di fronte all’Isola Volante, più della metà venisse abbattuta ancor prima di vedere il nemico.


Alcuni Demoni avevano addirittura iniziato ad invertire la rotta per ritirarsi… o, in altre parole, fuggire: si presentava così la perfetta opportunità per gli umani.


L’obiettivo principale del Piano B consisteva nell’ottenere il maggior numero di uccisioni, pagando il minor prezzo possibile; per questo motivo inseguire il nemico in ritirata fu considerata l’opportunità migliore per raggiungere questo risultato.


Non era un’idea originale, ma solo l’Incrociatore Celeste Eleanor poteva incessantemente passare dalla modalità difensiva a quella offensiva.


Rispetto ad altre piattaforme volanti, questa era anche la caratteristica principale dell’Incrociatore Celeste.


Seguendo l’ordine di Tilly, il centro di comando si adoperò immediatamente, passando alle procedure corrispondenti.


“Pressione nelle tubature sotto controllo; pressione del vapore nella norma!”


“Portelloni delle aviorimesse 01 e 06 in apertura, attendere e lasciare libera la pista!”


“I servizi di terra richiedono altri cinque minuti per i preparativi.”


“La prima squadriglia è in posizione per il contrattacco!”


Dato che lo spazio longitudinale era vasto, le aviorimesse erano state progettate per decolli multipli; grazie alla loro posizione centrale, gli aerei potevano decollare e sparpagliarsi dai livelli inferiori. Prima di essere usati, i passaggi interni erano protetti e bloccati da alcuni portelloni, pesanti e spessi, che si aprivano solo per mezzo delle macchine a vapore.


Ogni pista era sostanzialmente più corta rispetto a quelle in superficie di circa un terzo, ma per i biplani leggeri andava bene. Inoltre, raggiungere un’adeguata velocità iniziale non era un problema, dato che l’altezza del terreno dell’Isola Volante era abbastanza da sollevare la prua degli aerei più pesanti.


“Tu non partecipi?” Roland guardò Tilly.


“È un’opportunità rara: lascerò far pratica ai nuovi arrivati.” Tilly rise, avvicinando la radio alla bocca. “Una volta aperti i portelloni, uscite immediatamente. L’obiettivo: uccidere tutti i Demoni!”






…






Non era la prima volta che Good usciva usando la pista interna, ma era semplicemente per l’addestramento.


Adesso capiva perché Sua Altezza insistesse nell’indossare le cuffie antirumore: oltre 50 biplani scaldarono contemporaneamente i motori all’interno delle aviorimesse, provocando rombi fragorosi. Non si riusciva a sentire l’equipaggio di terra mentre gridava, nemmeno a una distanza di due o tre metri: sembrava che stesse semplicemente mimando le parole.


Non appena venne dato l’ordine, tutti i Cavalieri dell’Aeronautica comunicarono con gesti e bandiere.


Good fu il primo a rullare (1) e posizionarsi per il decollo.


Dal vapore gorgogliante, i portelloni d’acciaio, più spessi di un uomo adulto, si aprirono lentamente, allungando ancora di più la pista. Sui portelloni alla fine della pista era scritto [01], chiaro e distinto.


Dato che la Principessa Tilly era assente, era diventato lui il capo indiscusso.


<em>Immagino che il primo aereo al Portellone 06 sia Manfeld.</em>


<em>Uno sfidante, huh…</em>


Sorrise leggermente.


<em>Rachel, riesci a vedermi adesso?</em>


<em>Ero solito guardare i nobili da lontano, ma adesso sono loro ad inseguirmi.</em>


Anche se non si era espresso al meglio… pensarla così non era affatto male.


L’equipaggio a terra che si trovava di fronte a lui portò fuori un tabellone di legno con larghi fogli che indicavano la velocità del vento, la temperatura e il progresso dell’Isola Volante. Solitamente i portelloni si sarebbero aperti controvento, dando agli aerei maggior slancio per decollare, ma c’era la possibilità che durante la battaglia non potessero usare la pista più ottimale, dato che le aviorimesse erano esposte ad eventuali attacchi nemici. In un momento del genere, la velocità del vento e gli altri parametri erano di fondamentale importanza e i piloti dovevano anticipare, regolare e prepararsi per l’accelerazione e la caduta iniziale.


Good diede il via libera con un gesto del pollice in su all’equipaggio di terra.


Proprio in quel momento l’ultimo portellone d’acciaio si aprì.


La luce del sole, brillante e accecante, disperse subito le ombre: da una piccola fessura iniziale si allargò fino ad illuminare tutta la pista.


Forti venti spazzarono le aviorimesse, disperdendo il persistente odore di motore.


<em>Vento in poppa a cinque gradi: il momento perfetto per attaccare…</em>


L’equipaggio di terra alzò la bandiera verde per poi abbassarla con tutta la propria forza!


“Pista libera, Good in movimento!” Gridò Good, spingendo in basso la leva di comando.


La Furia dei Cieli rombò e decollò verso la luce. Mentre accelerava, notò che i membri dell’equipaggio di terra si erano disposti ai lati, salutandolo con la mano.


Fendendo la luce, rimase brevemente abbagliato da un fulgore bianco, ma presto davanti ai suoi occhi comparve una moltitudine di cose, immerse in un mondo vasto e senza limiti. Non sentiva più alcun rumore assordante nelle orecchie, come se tutto fosse diventato improvvisamente silenzioso. L’aria fresca, portandogli il dolce odore della vegetazione, lo fece respirare profondamente.


Dopo essersi tolto i paraorecchie, Good volò in alto, superando in altitudine l’Isola Volante.


Le munizioni traccianti lì intorno gli indicarono una direzione specifica; vide le Bestie Diaboliche in volo a circa 60 chilometri di distanza e, senza esitare, si mise subito al loro inseguimento!






…






Davanti alla proiezione di potere magico, Roland non poté fare a meno di stringere i pugni: ecco come doveva essere un Incrociatore Celeste!


Stazza enorme, abbondanza di armi e possibilità di scarico degli aeromobili: tutti erano sopraffatti dall’emozione alla semplice vista!


I biplani, uno dopo l’altro, emersero dalla montagna, inseguendo e uccidendo tutti i Demoni che prima erano passati inosservati. In breve tempo i Cavalieri dell’Aeronautica, che erano decine di volte più veloci delle Bestie Diaboliche, riuscirono ad ottenere un vantaggio schiacciante.


Durante l’attacco alla Divinità degli Dei vicino alla Catena Montuosa Invalicabile, avevano perso oltre dieci aerei solo per sopprimere le Bestie Diaboliche, ma questa volta i 200 nemici non avevano ucciso né ferito nessuno, limitandosi a distruggere alcune mitragliatrici a torretta automatiche.


“È giunto il momento per colpire il nemico.” Edith sogghignò: era ovvio che l’utilizzo della Divinità degli Dei per l’autodistruzione e lo sterminio dell’umanità l’avesse preoccupata immensamente. Usare un simile oggetto per contrattaccare la rendeva euforica e la faceva parlare con un tono più leggero.


“Suppongo che la prossima volta useranno una forza ben maggiore per contrattaccare.” Si intromise Ascia d’Acciaio. “Oppure manderanno un Demone Anziano al pari di un Signore Anziano.”


Roland richiamò alla mente le informazioni sui Signori Anziani: secondo Valkries, l’altro Demone esperto nell’offensiva, oltre a Disastro Silenzioso, era il Sanguinoso Conquistatore.


Promosso dai ranghi dei Signori dell’Inferno, quest’ultimo era più adatto ai combattimenti al suolo, dato che nessuna Bestia Diabolica poteva reggerne il peso.


A pensarci bene, il fatto che il Re dei Demoni avesse affidato a Hect Zod il commando del Fronte Occidentale si era rivelata una fortuna per gli umani.


“Indipendentemente da ciò che useranno, riusciremo a tenere loro testa fino alla fine… Ma non rimane loro molto tempo.” Roland guardò la mappa.


Gli ultimi 250 chilometri di distanza erano segnati con una linea rossa; mancavano solo tre giorni prima dell’arrivo dell’Incrociatore Celeste Eleanor a destinazione, dove si sarebbe svolta la battaglia finale.










<em>Leaxis</em>


[su_service title="Erialis" icon="icon: commenting-o" icon_color="#000000" size="16"]  <em>drfrgdfgh</em>


(1) <em>Rullare: In aeronautica, spostarsi, muoversi, di un aeromobile con le ruote a contatto del terreno, con la forza di propulsione dei motori.</em>


<em>[/su_service]</em>




                                


                                



