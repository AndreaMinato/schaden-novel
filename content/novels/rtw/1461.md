---
weight: 14610
title: Capitolo 1461- Prima Dell’Alba
pubDate: 2025-08-07T11:37:51.097Z
tags:
    - rtw
---


Mentre si avvicinava alla Città del Re dei Demoni, l’Isola Volante andò incontro ad attacchi sempre più violenti.


Da un attacco giornaliero si era passati a diversi attacchi, a distanza di alcune ore. L’Isola Volante avvistava sempre più spesso all’orizzonte l’arrivo della seconda ondata, prima ancora di aver eliminato completamente la prima.


Solo durante la notte si potevano trascorrere attimi di tranquillità.


Avendo bloccato tutti i progetti incompleti e le installazioni a terra, la squadra di costruzione aveva già ricollocato tutta la manodopera sulle piste da riparare. Tuttavia, contro gli attacchi dei nemici che arrivavano ad ondate, Roland non osava permettere ai Cavalieri dell’Aeronautica di inseguirli allontanandosi troppo, dato che tutti gli sforzi sarebbero ricaduti su Eleanor.


Inoltre, il numero di Demoni Anziani, alcuni più forti fisicamente, altri con abilità strane e imprevedibili, era cresciuto rapidamente; in seguito all’aumento delle mitragliatrici a torretta automatiche distrutte, crebbe anche la pressione posta sulle difese.


Al pomeriggio del secondo giorno, la prima ondata di nemici riuscì a penetrare all’interno dell’Isola Volante. Non appena alcuni Demoni Anziani falciarono le saracinesche sigillate con delle lame magiche, Eleanor fece risuonare l’allarme per le intrusioni. Le Streghe della Punizione Divina, armate fino ai denti, formarono una seconda linea di difesa mentre combattimenti ravvicinati scoppiavano lungo gli stretti passaggi. Quella scena ricordava il campo di battaglia organizzato dall’Unione diversi secoli addietro, solo che adesso le parti si erano invertite.


Nei piani di Alice, le Streghe della Punizione Divina erano state le lance che penetravano nella formazione dei Demoni, distruggendo tutto ciò che era collegato all’Obelisco e alla Madre dell’Anima. L’umanità avrebbe avuto una possibilità di vittoria solo se avesse usato la propria debole offensiva per rompere le difese nemiche. Ma adesso, su quest’Isola, i Demoni erano diventati gli assalitori, mentre le Streghe della Punizione Divina potevano solamente impedire la loro avanzata.


In ogni caso, la loro forza non diminuì di conseguenza. In particolar modo le Streghe della Punizione Divina erano la spina nel fianco dei Demoni Anziani, i quali, avendo le proprie abilità sigillate, avevano difficoltà ad avere la meglio su una squadra di Straordinarie o di Streghe antiche che non temevano il dolore.


Inoltre, erano armate di pistole.


Nonostante lo svantaggio numerico, le Streghe della Punizione Divina riuscirono a tenere il nemico fuori dalla regione più interna.


Al contempo, truppe demoniache composte perlopiù da Creature Mostruose Ragno erano apparse al suolo. Inizialmente poche, con il passare del tempo formarono delle piccole chiazze di “pozzanghere nere”.


“Proprio come le formiche in attesa dei cadaveri.” Agatha osservò la scena al di sotto dell’Isola Volante. “Se dovessimo scendere, sicuramente loro balzerebbero per farci tutti a pezzi.”


“Ci sono ancora più Demoni sul percorso: sembra che il loro piano sia circondarci.” L’espressione si Phyllis si fece seria. “L’Unione credeva che la forza di una Trascendente fosse sufficiente ad annientare i Demoni, ma sembra che fossimo state troppo ingenue.”


“Sì, anche senza Maschera e la sua armata di Demoni Simbionti, l’Unione non avrebbe mai potuto affrontare una tale moltitudine…” La Strega di Ghiaccio chiuse gli occhi. “Abbiamo sottovalutato troppo la Battaglia della Volontà Divina.”


“Almeno avete mantenuta viva la speranza.” La consolò Roland, dandole una pacca sulla spalla.


Indipendentemente dalla fine del Regno delle Streghe e dalle due sconfitte totali per l’umanità, mantennero viva la fiamma della resistenza, non arrendendosi mai: non era un’impresa semplice.


“Vostra Maestà!” In quel momento, Ferlin si avvicinò con un nuovo resoconto. “La traiettoria dell’Isola Volante dei Demoni è cambiata: sembra che si stiano dirigendo verso di noi!”


“Chi ha riportato questa informazione?”


“La Signoria Fulmine del Gruppo di Esplorazione. Ha anche detto che il nemico ha esteso il raggio di pattugliamento delle Bestie Diaboliche, quindi lei e Maggie non possono più osservarli a distanza. La Signorina Fulmine ha inoltre aggiunto che sul fondo della Città del Re è apparsa una grande quantità di potere magico; è riuscita a sentire quell’aurea opprimente nonostante la sua scarsa sensibilità.”


Roland guardò Agatha.


“Cosa pensi che sia?”


“Non lo so…” Quest’ultima scosse la testa. “Ma non si tratta sicuramente di una cosa banale, dal momento che stanno facendo convergere il loro potere magico fino a questo punto.”


“Concordo.” Rispose Roland.


Non era sorprendente?


Demoni Simbionti, Demoni Anziani prodotti in massa, Divinità degli Dei… i Demoni avevano fatto innumerevoli nuovi progressi. Rispetto alle lance d’ossa usate all’inizio della Battaglia della Volontà Divina, adesso erano equipaggiati con lance migliorate in grado di provocare esplosioni, anche se non tutti i Demoni Folli ne possedevano una. Nonostante i Demoni non avessero usato la polvere da sparo degli umani, erano destinati a ricevere ispirazioni rilevanti.


<em>In passato, le persone hanno spesso detto che la guerra fosse il miglior catalizzatore per il miglioramento della società: sembra che ci sia un minimo di verità in tutto ciò.</em> Roland guardò nella proiezione, verso il cielo scuro. <em>Dio… è questo ciò che vuoi vedere?</em>


Era indubbio che, continuando ad avanzare, non ci sarebbe stata possibilità di vittoria, se avessero solamente continuato a resistere agli attacchi imminenti. In quel momento, l’Isola Volante stava andando controcorrente, rappresentata dalle onde nere di decine di milioni di Demoni. Se il loro numero si fosse moltiplicato ancora, le vittime sull’Isola sarebbero aumentate esponenzialmente.


Inoltre, il fatto che alla Città del Re dei Demoni si fosse verificato un disturbo nel potere magico indicava che avessero più di un asso nella manica.


Tuttavia… non aveva mai pensato di combattere il nemico fino alla morte.


Il simbolo che indicava la destinazione dell’Isola Volante era molto vicino, ma dato che i Demoni volevano accorciare la distanza tra loro, gli risparmiavano il disturbo.


“Informa tutti di andare alla sala riunioni.” Ordinò Roland a Ferlin. “È giunto il momento.”


Tutti coloro che si trovavano nel centro di comando cessarono le loro attività e si spostarono: l’atmosfera estremamente seria era palpabile nella stanza.


“Sì, Vostra Maestà.” Il cavaliere, gonfiando il petto, si inchinò.






…






Alcuni minuti dopo, i superiori si riunirono al di sopra del ponte.


Il sole stava calando dietro l’orizzonte, tingendolo di rosso sangue. L’intero campo era ricoperto dai cadaveri dei Demoni, aumentando la desolazione del crepuscolo.


“Questa notte i nostri nemici entreranno nel raggio del nostro attacco finale.”


Roland pose lo sguardo su tutti loro: erano riuniti intorno al tavolo in due file, da una parte le Streghe – Anna, Wendy, Agatha, Phyllis e le altre –, dall’altra i Comandanti dell’esercito – Ascia d’Acciaio, Edith, Brian, Ferlin… i loro occhi traboccavano di una sicurezza indescrivibile. Anche se il numero dei nemici fosse stato talmente grande da oscurare il sole, nessuno avrebbe avuto intenzione di ritirarsi o avrebbe mostrato agitazione.


“Non è necessario che io ripeta il piano ancora una volta. Dal principio, tutti hanno giocato un ruolo fondamentale e hanno assistito all’intero processo.” Disse Roland senza fretta. “Anche se sono stato io a suggerire il piano, questo non avrebbe mai visto la luce senza il vostro duro lavoro.”


Le bombe prototipo, il calcolo dei parametri, le scelte nella configurazione e le prove di aviolancio… aveva costantemente fatto dei passi avanti anche grazie al supporto dell’Ufficio di Progettazione di Graycastle, completando una serie di prove, a partire dagli esperimenti fino all’arma vera e propria. Tutto ciò per evitare che accadessero incidenti sul vero campo di battaglia.


“Affinché le probabilità di individuazione siano basse e per prevenire qualsiasi perdita non necessaria durante il percorso, la flotta partirà circa alle cinque del mattino. Volare al buio è estremamente pericoloso, ma credo che Tilly sarà in grado di condurre al successo i Cavalieri dell’Aeronautica. Se tutto andrà per il meglio, un nuovo ‘sole’ apparirà domani mattina.”


Vedendo che non c’erano obiezioni, Roland si alzò e disse: “Allora, lasciate che annunci il varo ufficiale della Gloria del Sole!” Si interruppe un attimo. “Ricordate: i<em>l momento più buio è quello che precede l'alba.”</em>


<em> </em>


<em> </em>


<em>Leaxis</em>
                                


                                



