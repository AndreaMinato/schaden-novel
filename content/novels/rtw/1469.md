---
weight: 1469
title: Capitolo 1469- La Caduta Di Una Città
pubDate: 2025-08-07T11:37:51.097Z
tags:
    - rtw
---


Good avrebbe giurato che quella fosse la scena più inimmaginabile mai vista in vita sua.


L’avrebbe descritta come un vulcano che fluttuava nel cielo ed eruttava non solo dal cratere, ma da ogni direzione!


Dopo l’esplosione che scosse il mondo, non solo la sommità della cupola era ricoperta da fiamme ardenti, ma anche le regioni circostanti la città erano inondate da centinaia di rivoli di lava rosso scuro. Poteva solo immaginare la situazione all’interno della Divinità degli Dei: a causa dell’immenso calore, la Nebbia Rossa si era trasformata in spesse lingue di fuoco, come olio che viene incendiato. Ciò aveva portato ad un aumento della temperatura dell’aria e dunque al rigonfiamento, per poi esplodere fuori dalle crepe e dalle cave più vicine alla superficie!


I Demoni non avevano dunque scampo: anche se si fossero rifugiati in stanze resistenti all’alta pressione e agli attacchi, sarebbero stati cotti fino alla morte a causa delle alte temperature, che avrebbero superato i mille gradi centigradi.


Decisamente una scena da inferno.


Good provava pietà per loro, anche se erano nemici.


Tuttavia, la sua attuale situazione non era da meno.


I circa dieci chilometri tra il centro della Divinità degli Dei e il bordo era da considerare una zona rischiosa, con pericoli ad ogni angolo. Le reazioni a catena non accennavano a fermarsi; le fiamme, alte nel cielo per decine di metri, erano come coltelli affilati che potevano distruggere l’aereo al minimo impatto. Se questo era un problema risolvibile con le sue capacità, allora la “pioggia ardente” che cadeva dal cielo andava oltre il suo controllo.


I frammenti sgorgati durante la prima esplosione avevano iniziato a cadere: erano pezzi di roccia mezzi sciolti oppure sostanze gelatinose infiammate. Good doveva solamente alzare la testa per vedere le spesse lingue di fuoco sopra di lui: sembravano aver coperto il cielo, soffocando la luce dell’alba.


“Dannazione, le vedi anche tu?!” Finkin si lamentò dall’altro capo del trasmettitore.


“Ovviamente: non sono cieco!”


“Il raggio d’impatto è davvero esagerato: non avremo nemmeno il tempo per volare via così! Quando cadranno, sarà difficile scappare!”


“No…crrr… c’è un luogo… crr… dove evitarle.” In quel momento, risuonò improvvisamente un’altra voce.


Era stato ovviamente Manfeld a prendere l’iniziativa. A causa della distanza tra loro, avevano incontrato interferenze che avevano reso distorto il suo segnale.


“Sono d’accordo, ma il presupposto è riuscire a raggiungerlo!” Good replicò.


“Aspettate… ma siete seri?” Finkin reagì velocemente. “Tutte queste cose stanno per caderci addosso e voi state pensando di usare quello come riparo?”


Sapeva che i suoi commilitoni avevano ragione: infatti, dopo la seconda esplosione, Good sapeva già che il piano di Sua Maestà aveva avuto effetto.


Era chiaro che la Divinità degli Dei si fosse inclinata leggermente da un lato; questo piccolo cambiamento, anche se a centinaia di metri dal suolo, implicava che il nucleo magico che controllava il volo della città era stato danneggiato. Era solo questione di tempo prima che cadesse.


Avrebbero evitato di rimanere bruciati dall’eruzione se fossero riusciti a volare al di sotto della Divinità degli Dei prima che la pioggia ardente si abbattesse su di loro, ma il piano era rischioso, dato che l’Isola Volante stava precipitando inesorabilmente. Se non fossero riusciti a mantenere un controllo perfetto sulla direzione e sulla velocità, si sarebbero schiantati direttamente al suolo o sulle mura di Pietra Nera. Questa fine non era certamente migliore rispetto all’abbattimento dovuto alla pioggia ardente.


Ma non si basava sul destino!


Quando l’aereo alla fine si stabilizzò, Good accelerò al massimo e volò verso il fianco della Divinità degli Dei!






…






Sylvie, a bordo del Gabbiano, vide la distruzione della Città del Re dei Demoni.


La Nebbia Rossa era esplosa violentemente, non solo in tutta la Città, ma anche fuori dalle paratoie che si trovavano sul fondo della Torre; una volta infiammata, si era trasformata in spesse lingue di fuoco che avevano inghiottito in un batter d’occhio tutti i Demoni riuniti. In seguito, avevano fatto terra bruciata ovunque passassero, come un acciarino in funzione, e si erano estese per alcuni chilometri in pochi secondi.


Successivamente rocce, per la maggior parte avvolte dalle fiamme o completamente rosse, iniziarono a cadere ininterrottamente al suolo. Dovunque tentassero la fuga, le Bestie Diaboliche incaricate di proteggere la città rimanevano ferite dalle fiamme: era difficile sfuggire alla collera del cielo.


I Demoni avevano stabilito un campo poco lontano dalla Città del Re: subirono ugualmente dure ripercussioni, anche se si trovavano al limite dell’area distruttiva dell’eruzione. Nonostante le truppe, ritirate già all’inizio, avessero subito delle perdite, non si trattava di una completa decimazione. Il fatto che la Divinità degli Dei, da loro considerata un miracolo, fosse diventata un vulcano vivente era un vero ed ingestibile ostacolo.


Sylvie vide molti Demoni immobili alle proprie postazione, che fissavano la Torre di Pietra Nera crollare nella loro direzione.


Dopo due esplosioni, la Divinità degli Dei era completamente paralizzata.


Trascinando con sé due tratti sgorganti di fiamme, affondò lungo il suo percorso originale. Poco dopo, la base della gigantesca piramide entrò in collisione contro il terreno, provocando un terzo scoppio e rilasciando l’aria pressurizzata al suo interno come una piccola onda d’urto.


L’Isola Volante continuò a scivolare in avanti per inerzia, distruggendo il campo e gli avamposti. Rallentando a causa dell’attrito, lasciò sul terreno una voragine larga un chilometro.


Contemporaneamente, le fiamme che sgorgavano si erano indebolite grazie anche al fumo e alla polvere che fluttuavano, tuttavia non era la fine della catastrofe: l’interno della Divinità degli Dei assomigliava a un fornello bollente, come si poteva vedere dalle fessure color rosso brillante sulla superficie. Era probabile che le fiamme e il calore avrebbero impiegato diversi mesi ad estinguersi completamente, ma i Demoni residenti nella Città li avrebbero alimentati, prima che ciò potesse accadere.


Però, l’unica cosa che importava a Sylvie erano i tre che si erano precipitati al di sotto della Divinità degli Dei.


“… come sta andando? Riesci a vederli?” Anche Tilly le chiese le loro posizioni.


“No, non al momento…” Replicò mordendosi le labbra. Con la Divinità degli Dei in fase di distruzione, caduta e scivolata, fiancheggiarla era estremamente rischioso. Se non fossero apparsi, ciò avrebbe significato che l’inevitabile…


“Aspettate un attimo.” All’improvviso, la sua Vista Magica notò alcuni punti neri difficilmente visibili: sembravano delle rocce lanciate via dall’onda d’urto, ma che non cadevano mai al suolo.


Sylvie raccolse tutto il potere magico rimasto e potenziò la sua Vista, riuscendo a vedere tre biplani grigi volare fuori dalla polvere fluttuante, lo stemma sulle loro code visibile come non mai! Gli aerei sembravano messi male, ricoperti sulle ali da uno strato di polvere che li rendeva meno lucidi rispetto a prima, però erano intatti.


In quel momento non riuscì a proferire parole, come se qualcosa le fosse rimasto incastrato nel petto.


Dopo aver respirato con il naso, Sylvie raccolse il Sigillo e replicò: “Vostra Altezza… quei tre stanno bene.”


“Davvero?” Il tono di Tilly si rilassò notevolmente. “Lo sapevo.”


“Se lo avessi saputo, non avresti continuato a chiederlo.” Andrea le rivolse un sorrisetto divertito.


Wendy sorrise, scuotendo la testa. “Informate tutti di ritornare all’Incrociatore. Portiamo a Sua Altezza Roland la notizia della nostra vittoria!”










<em>Leaxis</em>
                                


                                



