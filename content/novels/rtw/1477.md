---
weight: 1477
title: Capitolo 1477- Termine Ultimo
pubDate: 2025-08-07T11:37:51.098Z
tags:
    - rtw
---


“Non preoccuparti per i tuoi compagni: sono solo andati da un’altra parte.”


Gli disse spontaneamente l’Oracolo, quasi avesse visto la sua perplessità.


“Da un’altra… parte?”


“Esatto. Questa è una delle mie abilità: creare illusioni, distrazioni e portare alla distruzione gli esseri con cognizione di sé, senza che se ne accorgano.” Spiegò Epsilon. “Ovviamente, non l’ho fatto davvero. Ho solo fatto in modo che prendessero una strada sbagliata ad un bivio. Ecco cosa stanno vedendo in questo momento: tutti loro, te compreso, in battaglia contro molti Caduti al Male che stanno cercando di fermarli.”


“Mi stai quindi dicendo che loro, in realtà, sono al sicuro?”


Con grande sorpresa di Roland, lei annuì. “Non solo. Ho già preparato un finale perfetto per i tuoi compagni: i Caduti al Male e l’Oracolo verranno definitivamente sconfitti. Come risultato, la visione e l’Erosione scompariranno. Saranno esausti per la battaglia, ma sorrideranno felici, appoggiandosi ai muri e godendosi il piacere della vittoria.”


Roland sentì un brivido freddo lungo la schiena, quando immaginò in una stanza vuota un gruppo di persone che agitavano le braccia e si sdraiavano sorridenti, al culmine della stanchezza.


Non conosceva il resto del gruppo, ma conosceva molto bene Fei Yuhan e Valkries: non solo possedevano una sorprendente forza di volontà, ma erano anche molto argute. Eppure, non avevano fatto alcuna resistenza, sotto l’effetto dell’abilità di Epsilon.


<em>No… non solo loro due: nemmeno io l’ho notato.</em> C’era qualcosa di sbagliato in tutto quello. Secondo le sue esperienze passate, le abilità di un Oracolo non avrebbero dovuto avere effetto su di lui.


Con questo in mente, la diffidenza di Roland raggiunse il culmine.


“E poi?”


“Poi il nulla: il mondo intero finirà, che sia il Regno delle Menti oppure oltre. Tutto comincerà dal principio. Tuttavia loro svaniranno felici e senza soffrire, diversamente dalla realtà. Questa è la mia benevol…”


Senza aspettare che finisse la frase, Roland agì.


Balzando verso l’alto, colmò la distanza di circa venti metri tra il passaggio e la piattaforma, volò dritto verso l’Oracolo e tirò un pugno! Attaccare improvvisamente il nemico mentre blaterava era una mossa che aveva usato diverse volte, con grande efficacia!


Il potere crescente nel suo corpo rispose al suo volere. Con un’enorme esplosione, un’ondata spazzò la piattaforma, rompendo le ringhiere, gli apparati operativi e i bracci robotici, i quali, precipitando al livello del deposito, produssero una serie di tonfi sordi.


Perfino Roland rimase stupito dalla potenza di quel singolo colpo.


Sapeva che, assorbendo i nuclei magici, sarebbe diventato più forte, ma non si sarebbe mai aspettato che il suo corpo avesse raggiunto un livello così formidabile, senza che se ne accorgesse.


Tuttavia, diversamente dalle sue aspettative, il suo pugno non colpì nulla di solido: Epsilon sembrava essersi dissolta come una bolla, prima di materializzarsi dietro di lui.


“Come ci si sente a diventare più forti? Il dono che ti ho mandato funziona ancora bene, no?”


Roland rimase stupito, prima di comprendere il significato delle sue parole.


“Aspetta, hai inviato tu quell’astrolabio?”


Tempo prima aveva richiesto alla Gilda di investigare sull’origine di quella spedizione, ma alla fine non aveva scoperto nulla. Sia secondo il sistema di identificazione sia secondo i monitor, il mittente era esistito solo per un attimo. Anche controllando prima e dopo la consegna, il risultato rimaneva la sparizione di quella persona. Ripensando all’abilità di Epsilon, adesso tutto aveva un senso.


“Si chiama Gamma, un altro Oracolo.” Disse Epsilon con calma, come se non stesse parlando di una sua compagna, ma di “qualcosa” a lei estranea.


Roland rimase scioccato per la prima volta. Dopo aver confermato che non avesse sentito male, chiese incredulo: “… perché?”


“Perché desidero conoscere la risposta, una risposta che solo Dio conosce.” La sua voce sembrò affievolirsi.


“Adesso capisci? Non provo alcuna ostilità nei tuoi confronti. Per giungere al Dominio Divino, è necessario l’aiuto del Mondo dei Sogni. Almeno per questo obiettivo siamo sulla stessa pagina.”


Per il dipanarsi tortuoso della situazione, Roland era momentaneamente senza parole.


“Non mi credi? Il mondo non ti mentirebbe.” Epsilon allargò le braccia e disse: “Non ho evocato la spaccatura per isolarti dal mondo come ha fatto Delta, ma non sei riuscito nemmeno a guardare oltre il velo della mia illusione. Questa ne è la prova. È proprio perché non provo alcuna ostilità che il Mondo dei Sogni non sta ostracizzando le mie abilità.”


“… sei davvero dalla parte di Lan?”


Questa era l’unica possibilità che veniva in mente a Roland. Dopotutto, Lan aveva già menzionato l’esistenza di più Oracoli traditori.


“Non so quale fosse la sua spiegazione, quindi non posso rispondere con precisione alla domanda.”


Epsilon mostrò due dita. “Se mi stai chiedendo se sono dalla sua parte, la risposta è ‘no’. Prima di arrivare qui, anche a Città Prisma, non avevo alcuna memoria di Lan. Sono stata io ad ucciderla, con le mie mani.”


Roland non poté far altro che alzare le sopracciglia.


“Oppure mi stai chiedendo se io e lei condividiamo lo stesso obiettivo.” Disse abbassando un dito. “Anche in questo caso, la risposta è ‘no’. Sono le mie convinzioni che mi spingono a farlo, niente a che fare con lei. Puoi sempre pensare che ti stia aiutando.”


“E mi staresti aiutando distruggendo questo mondo?” La schernì Roland.


“Ti sbagli. Non sono io che sto distruggendo il mondo, ma Dio.” Epsilon scosse la testa. “Per evitare fraintendimenti, te lo dirò direttamente: dovresti esserti accorto dei cambiamenti all’esterno. Quella barriera che ricopre il cielo può temporaneamente fermare l’espandersi del Mondo dei Sogni, in modo da evitare che tocchi il Dominio Divino. D’altronde Dio non esiterebbe a distruggere tutto ciò che ha creato finora, anche con la presenza degli Oracoli. In effetti, di recente hai assorbito una quantità enorme di nuclei magici: te ne mancano pochi. Se non mi sbaglio, Lan avrebbe dovuto monitorare l’espansione del tuo Mondo dei Sogni, ma è morta a causa mia. Perciò, nessuno ti ha detto cosa significhi raggiungere ‘simultaneamente’ l’Origine della Magia.”


<em>Sa perfino questo!</em>


“Ma questa barriera ha interrotto la mia connessione con il mondo esterno. Puoi anche controllare il mondo reale?”


“No, ma almeno so che hai già spianato la strada per la Terra Senza Fondo. Ciò che accadrà dopo è solo questione di tempo.” Disse lentamente Epsilon. “Probabilmente puoi immaginare in che modo io abbia ricevuto queste informazioni. Esatto. Le discussioni della tua Gilda dei Marzialisti e dell’Ufficio di Progettazione di Graycastle sono state riportate al Quartier Generale e, dunque, a me.”


<em>E ciò include anche il progetto della Gloria del Sole, così come i riscontri sulle altre armi…</em> si rese conto Roland. Epsilon aveva usato questi frammenti per ricostruire l’intero scenario del mondo esterno.


“Non hai pensato che la mia incoscienza potesse causare un incidente?”


“Anche questo è un fattore sconosciuto. Ma non ho una scelta migliore: solo quando entrerai nel Regno delle Menti, il mondo verrà attivato. Perciò, dovrà intrappolarti al suo interno.” Spiegò pazientemente Epsilon. “Per fortuna non dobbiamo aspettare. Il Dominio, una volta interrotta la connessione, cambierà in automatico il fluire del tempo. Se lo desideri, non sarà difficile far durare un battito di ciglia tanto quanto un giorno.”


Roland spalancò subito gli occhi, non osando chiuderli nemmeno per un secondo: aveva paura che, una volta risvegliato, nel mondo esterno fossero trascorsi secoli.


“Rilassati. Le tue preoccupazioni non si avvereranno.” Arricciò gli angoli della bocca, mostrando per la prima volta un sorriso. “È necessario il potere magico per mantenere la barriera; anche se tutti i nuclei immagazzinati fossero usati, nel mondo esterno sarebbe trascorso solo metà mese…  e questo sarebbe anche il termine ultimo.”










<em>Leaxis</em>
                                


                                



