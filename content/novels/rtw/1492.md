---
weight: 14920
title: Capitolo 1492- Il Risultato Finale
pubDate: 2025-08-07T11:37:51.100Z
tags:
    - rtw
---


Lo sfondo divenne nuovamente bianco puro.


Il Custode rimase a lungo stordito, prima di riprendere a parlare. “Queste non sono scene della mia banca dati: avevo spento tutti i sistemi di rilevamento. È impossibile conservare questi ricordi nel mondo esterno.”


“Hai ragione.” Disse francamente Roland. Erano frammenti di scene, visti prima che i suoi ricordi terminassero; l’astrolabio datogli da Epsilon apparteneva non solo a lei, ma anche a Lan, seppur in minima parte. A causa dell’impatto del potere magico, erano solo scene fugaci, ma Roland aveva sfruttato l’unicità della Battaglia delle Anime per colmare i vuoti con menzogne, unendole tutte insieme in una sequenza perfetta. “Ma avevi davvero bisogno di quella frase?”


Il fatto che la Battaglia delle Anime fosse immaginaria era straordinario; ciononostante, una totale menzogna non avrebbe mai ingannato un essere estremamente intelligente che funzionava sulla base della logica. Più che discutere, voleva sottolineare quel qualcosa.


Indipendentemente dal processo di creazione o dal lungo periodo che seguì al Progetto Portale, era chiaro che la figura grigia, come suo Creatore, non l’avesse mai considerato un semplice strumento, riponendo in esso le sue aspettative.


Si poteva dire che quelle ridondanze avessero creato l’attuale Custode.


Era impossibile da ingannare, fintanto che avesse anteposto la razionalità.


Dopo aver fissato profondamente e a lungo Roland, il Custode alzò la mano destra: un raggio di luce scarlatta comparve dal suo palmo, prima che si sentisse un rumore devastante!


Roland sentì subito il cuore in gola: quella posa era uguale alla precedente, per il riavvio del mondo!


Alla fine non era riuscito a cambiare nulla?


Roland non poté fare a meno di volgere lo sguardo verso lo schermo dietro “Lan”: vide un’onda diffondersi dal centro della Terra Senza Fondo, a una velocità tale da non lasciare nemmeno il tempo di coprirsi le orecchie, come il rombo improvviso di un tuono…






…






“La terza linea difensiva è stata sfondata. I mostri stanno arrivando!”


“La zona centrale richiede l’assistenza dei Cavalieri dell’Aeronautica!”


“La ritirata è stata completata?”


“Resistete altri dieci minuti. Le truppe corazzate restino nelle retrovie. Dobbiamo colmare quella breccia, ad ogni costo!”


Non c’era fine ai mostri del Regno Cielo-Mare provenienti dal mare: si riversavano smaniosi sull’Isola e nemmeno i continui lanci delle bombe incendiarie da parte dei Cavalieri dell’Aeronautica, per creare un muro di fuoco, riuscivano a fermarli. Sia le Bestie di Lame sia le Madri della Colonia sembravano aver abbandonato ogni paura, un istinto intrinseco in tutte le creature. Arrivavano addirittura a calpestare i cadaveri dei loro simili, pur di caricare contro la base del Primo Esercito.


Hect Zod non riusciva ad esprimere l’amarezza che stava provando.


Si sarebbe dovuto ritirare molto prima, poiché non era adatto ad una situazione così pericolosa; tuttavia, era altresì un rischio abbandonare umani e Streghe sull’Isola: quello era il problema. Se Anna avesse avuto successo, sarebbe diventato colui che si era rimangiato la parola data. In ogni caso, l’esito non sarebbe stato dei migliori.


Se l’avesse saputo prima, non avrebbe mai accettato di aiutare quelle persone!


Con la maggior parte delle truppe in ritirata e i nemici in costante aumento, la potenza di fuoco del Primo Esercito non era più sufficiente per difendere l’integrità della linea difensiva, sotto tutti quegli attacchi logoranti. Hect Zod aveva già visto alcune Bestie di Lame entrare nel perimetro, a 500 metri da lui: a breve i nemici li avrebbero sopraffatti.


Indipendentemente dalla situazione, aveva deciso che se ne sarebbe andato non appena il Regno Cielo-Mare sarebbe entrato nel raggio di 100 metri.


Proprio in quel momento, diversi carri armati sul fianco destro furono colpiti dall’acido sputato dalle Madri della Colonia, perdendo subito le loro capacità combattive. Le Bestie di Lame si riversarono fulmineamente nella breccia; a 200 metri di distanza, nonostante l’immediato rinforzo delle Streghe della Punizione Divina, alcune Bestie di Lame riuscirono a superare lo sbarramento prodotto dagli attacchi serrati e spiegarono le loro ali!


Dopo un breve volo, alla fine erano entrate nella zona centrale di difesa.


<em>Tempo di andarsene!</em>


Hect Zod stava per girarsi e ritirarsi quando una figura giallastra e marrone comparve nel suo campo visivo: era un possente Lupo del Deserto.


Ricordava che il suo nome fosse Lorgar.


Una Bestia di Lame cadde al suolo in fin di vita, sotto le fauci spalancate del Lupo del Deserto.


Un’altra Bestia di Lame sollevò le sue lame simili a falci, indirizzando il fendente verso Hect Zod!


Fu in quel momento che la Strega reagì in un modo che lo lasciò incredulo: si precipitò da lui, senza alcuna esitazione, e usò il proprio corpo per bloccare l’attacco nemico.


La lama tagliò di netto una delle sue zampe anteriori e poi si conficcò nell’addome; sangue fresco iniziò subito a sgorgare, ma lei morse le fauci della bestia, senza mollare mai la presa.


Piombando giù dal cielo, Maggie lo ridusse in pezzi, finendolo.


“Stai bene?! Resisti, gruu!” La ragazzina, in forma umana, ignorò il sangue sui suoi vestiti, mentre estraeva di fretta delle bende curative dal suo zaino, coprendo le ferite di Lorgar.


Le orecchie di Lorgar fremettero e lei sorrise debolmente. “Non preoccuparti, non ho intenzione di morire così presto…”


Vedendo quella scena, Hect Zod, che si era girato per andarsene, ritornò indietro: era a corto di parole.


I suoi pensieri di ritirata si erano mescolati ad altre emozioni.


<em>Cinque minuti… </em>pensò. <em>Al massimo altri cinque minuti.</em>


Improvvisamente, un potere magico molto potente fuoriuscì dalla dolina, spazzando contro il corpo del Signore del Cielo come una tempesta: l’onda fu così intensa che anche le Streghe percepirono quell’anormalità.


Rimasero fermi, imbambolati, completamente all’oscuro che fosse un ruggito proveniente dal Regno delle Menti.


<em>Cos’è successo?</em>


Hect Zod si guardò intorno con circospezione: ciò che vide lo lasciò esterrefatto.


Le Bestie di Lame e le Madri della Colonia collassarono a terra, come se avessero perso la propria anima. Più l’onda si diffondeva, più forze del Regno Cielo-Mare collassavano. Sembrava la raccolta del grano.


Nelle retrovie, le truppe del Primo Esercito si fermarono per lo stupore.


Fino a un secondo prima erano sotto l’attacco dei nemici, ma adesso c’era solo silenzio. Gli Spiriti del Mare non erano caduti, ma non avevano mai rappresentato la principale forza d’attacco dei nemici. Quando le Madri della Colonia collassarono, gli Spiriti del Mare si ritirarono simili alla marea, proprio come erano arrivati.


Il campo di battaglia, prima intenso, si fece subito silenzioso.


I soldati più coraggiosi addirittura saltarono fuori dalle loro trincee, usando la canna delle loro armi per punzecchiare i nemici del Regno Cielo-Mare a terra. Tuttavia, non ci fu alcuna reazione, come se fossero morti.


Svanita l’immensa pressione, tutti si mostrarono felici per essere sopravvissuti al violento attacco. La prima cosa che fecero non fu eruttare in esclamazioni vittoriose, ma sedersi lentamente con le loro armi e tirare un sospiro di sollievo, lo sguardo rivolto al cielo.


“Eh?” Maggie si guardò intorno, sorpresa. “Che sta succedendo, gruu?”


Hect Zod, invece, rivolse lo sguardo verso la Terra Senza Fondo.


Aveva un presentimento, ma non era sicuro fosse corretto.


<em>La Battaglia della Volontà Divina… forse è giunta al termine.</em>


<em>E forse, potrebbe non accadere mai più.</em>






…






“Hai indovinato: il Regno Cielo-Mare è opera mia.” Disse il Custode, abbassando il braccio. “Inizialmente era un supplemento per la selezione della vita, usato come mezzo di controllo per le specie in via di evoluzione naturale. Allo stesso tempo, avrebbe aumentato le pressioni esterne sulle specie. Nelle prime decine di migliaia di anni, le vite in conflitto erano ancora ad uno stadio estremamente primitivo: il piano aveva avuto un discreto successo. Ma dato che le specie successive erano in grado di usare sempre più potere magico, diventando una minaccia per il Sistema Culla, ho aggiunto più funzioni a questi esseri modificati.”


“Un tempo avevo sperato che i due problemi da te elencati si sarebbero automaticamente risolti, una volta che il Regno Cielo-Mare si fosse evoluto abbastanza da sopportare l’ambiente magico.” Detto questo, sospirò. “Sfortunatamente, il potere magico influisce in due modi sulla mente. Il Regno Cielo-Mare, che è controllato, è ancora molto limitato nel proprio controllo del potere magico; si basa di più sui suoi geni eccellenti e sulle tecniche biologiche. Invece, sono le specie sterminate che hanno la possibilità di evolversi e sfondare la barriera.”


Roland notò che il tono della sua voce non era più imperturbabile come prima; anzi, c’erano dei sottili cambiamenti.


“Forse è come dici tu. La Battaglia della Volontà Divina, che serve ad anteporre la protezione della Culla, rende impossibile creare la perfetta vita immaginata.” La voce del Custode sembrò depressa, ma al contempo libera. “Fin dall’inizio, questo piano era destinato a non avere un esito finale.”










<em>Leaxis</em>
                                


                                



