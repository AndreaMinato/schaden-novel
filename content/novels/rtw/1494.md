---
weight: 1494
title: Capitolo 1494- Destinazione
pubDate: 2025-08-07T11:37:51.100Z
tags:
    - rtw
---


Ma prima che Roland potesse espandere la sua consapevolezza di decine di migliaia di volte, ci furono ancora nuovi cambiamenti al di fuori della Terra Senza Fondo.


Grazie alla sua percezione allargata, “vide” immediatamente un oggetto cilindrico, con le estremità arrotondate, emergere dal fondale e risalire velocemente per migliaia di metri fino alla superficie del mare, prima di infrangerla.


Si estendeva per dozzine di isole e la sua lunghezza era ancora più sorprendente. A causa della sua immensità, l’emersione fece rifluire l’acqua, formando a nord della Terra Senza Fondo un mulinello del raggio di un centinaio di chilometri.


Ma non era finita qui.


Il cilindro, come fosse privo di peso, si innalzò dalla superficie del mare senza alcuna interruzione, mantenendo un’accelerazione costante. Volando sempre più veloce, superò ben presto l’altitudine dell’Incrociatore Celeste Eleanor; tutti gli abitanti dell’Isola Volante notarono quell’incomparabile scena: l’enorme cilindro non aveva fiamme o combustioni o altri suoni fragorosi che lo mantenevano in volo. Si innalzava silenziosamente, ma era proprio il silenzio che lo rendeva fuori dal comune.


Roland si rese immediatamente conto che fosse il nucleo principale del Custode.


Dopo alcuni minuti, il cilindro interagì con la barriera della Culla; mentre fuggiva dal pianeta, Roland vide l’intero processo da diverse angolazioni. Non ci fu una collisione né si aprì una via d’uscita: come una membrana, la barriera aveva ricoperto il cilindro, allungandosi dove questo stava attraversando, per poi richiudere ogni frattura. Una volta separati, la barriera era ritornata alla sua forma originale.


Entrando nello spazio, il cilindro aggiustò la rotta ed accelerò improvvisamente: in quell’istante sembrò una sottile fascio di luce che si allungava. Un secondo dopo, scomparve senza lasciar traccia, come se non fosse mai esistito.


Roland non poté evitare di scuotere la testa.


<em>Andarsene senza nemmeno salutare: è questo lo stile del sistema?</em>


Poco tempo prima il Custode aveva insistito per riavviare il mondo, ma, dopo aver preso la sua decisione, se ne era andato, senza alcuna riluttanza. Basandosi solo sulla sua risolutezza ed azioni, per Roland nessun’altra forma di vita poteva essere al suo livello.


Finalmente, tutte le crisi affrontate dall’umanità erano state eliminate.


Ciò però non significava che Roland potesse adagiarsi sugli allori, dato che aveva questioni più urgenti da risolvere, come la promessa di Tilly o l’accordo con i Demoni.


Le cose da tenere in considerazione e di cui preoccuparsi erano aumentate, al posto di diminuire.


Dopotutto, all’inizio aveva a cuore solo gli interessi per l’umanità, ma ora doveva considerare anche il futuro delle restanti vite nell’universo.


Adattandosi a quel nuovo “corpo”, Roland avviò alcune ricerche, investigando separatamente le leggi riguardanti la Battaglia della Volontà Divina, i resoconti delle increspature nel Regno delle Menti e il riepilogo di ogni forma di vita esistente nella Culla.


La sua prima decisione fu ovviamente spegnere il sistema della Pietra dell’Eredità: solo in quel modo la Battaglia della Volontà Divina poteva veramente finire.


Inoltre, voleva separare un’area vasta ed indipendente, con risorse sufficienti, dove i Demoni potessero prosperare. La distanza tra le due terre non poteva essere né troppa né troppo poca, dunque il sistema migliore era probabilmente simile a quello a due corpi della Terra e della Luna.


Esplorando la Culla, Roland si imbatté casualmente in una creatura mutata, simile ad una Madre della Colonia, che era sfuggita al controllo del Guardiano: si stava ansiosamente facendo piccola sul fondale sabbioso dell’oceano e lanciava occasionalmente occhiate furtive intorno a sé. Roland percorse velocemente a ritroso la sua storia, scoprendo che era il mostro che aveva visitato la Regione Occidentale di Graycastle.


Sembrava che, a lungo andare, cambiamenti piccoli ed imprevedibili avrebbero potuto portare a un risultato inaspettato anche per la vita creata per volontà della Culla. Ci pensò su un attimo, poi decise di lasciarla stare: una volta che i Demoni se ne fossero andati, l’umanità avrebbe prosperato in un mondo pacifico e sicuro. Ciononostante, non voleva che la Culla diventasse completamente una serra: forse non era così male avere un po’ di competizione.


Le azioni del Custode avevano già provato che affidarsi solamente a battaglie sanguinarie di vita o di morte non servivano ad aiutare la crescita della civiltà, perciò doveva pianificare tutto in anticipo e con cautela.


A parte quello, si sentiva obbligato a visionare la banca dati di tutta la storia delle diverse civiltà; pensava che, così facendo, sarebbe stato un’enorme aiuto per la sua nuova identità, sia per aumentare la sua conoscenza sia per prendere ispirazione.


Inoltre, il Regno delle Menti doveva essere revisionato, per preservare la crescita delle Streghe e l’equilibrio tra loro e il Mondo dei Sogni. Fortunatamente, la rimozione del nucleo della Battaglia della Volontà Divina aveva lasciato uno spazio enorme, dandogli il tempo per affrontare quella questione spinosa.


Mentre era sommerso dall’enorme quantità di informazioni, una scena lo interruppe all’istante: proveniva dall’interno della Terra Senza Fondo.


Sul sentiero esterno al nucleo della Culla c’erano due ragazze e un Demone, che sembravano in attesa di qualcosa.


Un indescrivibile calore si diffuse per tutto il suo corpo; ingrandì la scena ed “allungò” le mani per toccare i loro volti sullo schermo.


<em>… Quindi sono state loro a portarmi qui.</em>


Dal primo giorno in cui era entrato in quel mondo, aveva formato un inspiegabile legame con le due ragazze e si era abituato a loro, dopo averci interagito a lungo. Subito dopo essersi unito con la coscienza, diventando la Culla, aveva sentito una mancanza, fino a quando non aveva visto quella scena. Solo allora Roland aveva capito cosa gli mancasse.


Era vero: probabilmente non avrebbe potuto lasciare la Culla per oltre centinaia di milioni di anni o, come aveva detto il Custode, per un lungo e disperato lasso di tempo, ma non aveva paura.


Indipendentemente da quanto tempo sarebbe trascorso, lui non sarebbe stato solo: era questa la più grande differenza tra lui e il Custode.






…


…


…






Cinque anni dopo.


Graycastle, Città di Neverwinter, Porto Poco Profondo.


Essendo il cuore del Regno degli Umani, non c’era dubbio che quello fosse il porto più affollato al mondo, con decine di migliaia di persone quotidianamente in entrata ed in uscita. Per assicurarsi che non fosse sovrappopolato, l’Ufficio Amministrativo aveva esteso il porto lungo la costa e costruito un sistema di trasporto pubblico su larga scala.


Tangen faceva parte di tutto ciò.


In passato era un mercante proveniente dalla Città della Notte Perenne, che aveva aiutato il Primo Esercito a sconfiggere la coalizione di Otto, ma non avrebbe mai pensato che l’Ufficio Amministrativo avesse registrato quella conquista per poi poterlo cercare dopo la guerra.


Dopo essersi reso conto che avrebbe potuto avere una propria casa nella Città del Re di Graycastle, vi si era trasferito con molto entusiasmo insieme alla sua famiglia. Era noto a tutti che Neverwinter fosse fantastica, ma anche che il costo della vita fosse troppo alto. Come poteva lasciarsi sfuggire un’occasione del genere?


Ormai disinteressato al suo piccolo commercio di pellicce, Tangen aveva accettato il tirocinio tenuto dall’Ufficio Amministrativo, diventando così un tassista.


Nessuno si sarebbe mai aspettato che Neverwinter potesse progredire fino a raggiungere un tale livello tecnologico, anche se erano già stati in contatto coi suoi abitanti. I taxi erano essenzialmente simili a calessi, ma in passato questi ultimi erano disponibili solo per i più ricchi. A Città del Re, però, i taxi facevano parte del trasporto pubblico. Trasporto pubblico!


In altre parole, chiunque avrebbe potuto godersi quel viaggio di lusso, fintanto che avesse potuto permetterselo.


Esistevano ovviamente delle alternative più economiche, come i bus pubblici, che potevano contenere fino a un centinaio di persone alla volta. Tuttavia, rispetto al taxi che poteva scegliere il luogo di partenza e di destinazione, i bus pubblici potevano anche non avere posti liberi. In un certo senso, erano squallidi.


Dopo aver aspettato che il taxi davanti a lui facesse salire il cliente, fu il turno di Tangen: oltre allo stipendio fisso, la maggior parte dei suoi guadagni proveniva dalle mance, quindi era una buona idea essere in anticipo per aspettare.


“<em>Clic.</em>” La portiera si aprì: dopo aver lanciato il proprio bagaglio sui sedili posteriori, una signora alta entrò abbassandosi nel veicolo.


Guardando dallo specchietto retrovisore, vide una signora vestita con una giacca pesante e pantaloni di tela. Indossava un cappello e occhiali da sole sulla testa: era ovviamente una cliente abituale del Pietra Arcobaleno. Stranamente, Tangen non riuscì a vedere sui vestiti alcun logo della compagnia.


“Dove siete diretta? Nella tasca del sedile posteriore trovate la mappa della città e il tariffario.”


“Immagino che il Castello di Neverwinter non sia ancora stato demolito, vero? Se esiste ancora, voglio andare lì.” Rispose la signora con voce esperta e diretta.










<em>Leaxis</em>




                                


                                



