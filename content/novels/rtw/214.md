---
weight: 2140
title: Capitolo 214- Viaggio verso Città del Re
pubDate: 2025-08-07T11:37:50.906Z
tags:
    - rtw
---






La flotta mercantile seguì un ramo del Fiume Acqua Rossa verso nord, e dopo aver passato Città d’Argento entrò nel Gran Canale di Città del Re.


Theo si ricordò di aver letto una volta nelle ‘Cronache di Graycastle’ che duecento anni prima tutta quella zona era una landa desolata. Per trasportare a Città del Re l’argento proveniente dalle miniere, Wimbledon I aveva richiamato tagliapietre e quasi diecimila uomini in forza. Dopo vent’anni di tempo passati a scavare, infine avevano collegato le miniere d’argento a Città del Re.  Durante il processo di costruzione, però, si era formata una nuova città attorno alle miniere, la quale fu poi chiamata Città d’Argento dall’ultimo re.


La scena che si parò di fronte a Theo era però ben diversa da quella di duecento anni prima: quelle non erano più terre selvagge. Al contrario, entrambe le sponde ora erano ricoperte di terra coltivata lussureggiante, che andava a formare un villaggio. Quella vista lo fece pensare alla Strada del Regno che collegava Città di Confine e Fortezza Longsong. Era convinto che quando avessero terminato quella via, anche le colline circostanti sarebbero diventate più popolose.


“Ho sentito dire che hai vissuto a Città del Re, è vero?” chiese una voce di donna alle sue spalle.


Quando Theo si voltò, vide che la voce apparteneva a Margaret, la proprietaria della carovana. Annuì. “Prima di diventare una guardia a palazzo, vivevo nel cuore della città.”


“Come ti senti a tornare nella tua vecchia casa?”


“Ad essere sincero, non ne provo molta nostalgia. Se non fosse per gli ordini di Sua Altezza Reale, sarei rimasto volentieri a Città di Confine. Anche se Città del Re sembra un posto vivace, provoca alle persone che ci vivono un senso di soffocamento.” In particolare alla bassa nobiltà, pensò Theo.


“Ah, capisco.” Margaret sorrise. “Quanto bene conosci Sua Altezza Roland?”


“Perché?” Quella domanda gli aveva fatto venire un brivido.


“Penso che sia una persona davvero incredibile. Certo, a Città del Re girano diverse brutte voci sul suo conto, penso che anche tu le avrai sentite. Però, a Città di Confine…non è assolutamente come si dice in giro, il suo comportamento e le sue idee sono imprevedibili.” Fece una pausa, “Ha ottenuto la macchina a vapore grazie alle sue idee e alle sue capacità, ma perché anche i soldati addestrati da lui sono così fuori dell’ordinario?”


Parlando del Primo Esercito, Theo gettò un’occhiata in direzione dei soldati che sedevano sul ponte. La loro attività a Città del Re doveva passare il più possibile inosservata, quindi non avevano pistole né portavano tutti la stessa uniforme. La loro solita armatura era stata rimpiazzata con le più disparate armature di pelle, e l’unica arma che avessero erano lance di legno sulla schiena, così avevano lo stesso aspetto delle normali guardie delle carovane. Per molti di loro era la prima volta che si trovavano al di fuori dei Territori Occidentali, e per questo si guardavano intorno curiosi e di tanto in tanto commentavano ciò che vedevano; nessuno di loro però si tolse le scarpe né lasciò a terra le armi.


D’altra parte, molti dei mercenari della carovana avevano lasciato il ponte ed erano tornati alle cabine per evitare il sole, solo tre o quattro di loro erano rimasti sul ponte e a turno si toglievano le scarpe e si sdraiavano all’ombra, stravaccandosi.


“Non ne sono del tutto sicuro,” Theo rispose riluttante. Non è che stesse cercando di nascondere qualcosa, semplicemente non sapeva la risposta. Dopo essere arrivato a Città di Confine, il Quarto Principe era cambiato molto rispetto a come era prima. “Probabilmente l’immagine precedente del Principe era un camuffamento.”


“Dici…?” Margaret non aggiunse nulla, rimase in silenzio per un po’ e poi tutto d’un tratto allungò la mano e indicò un punto lontano. “Guarda, quelle sono le mura della città. Siamo quasi arrivati.”


In lontananza vide comparire sfocato un po’ di colore grigio naturale. Solo stando lì ad osservare, riusciva a percepire la magnificenza delle mura cittadine, che erano state il lavoro più imponente svolto dalla gilda dei tagliapietre, prima che venisse sciolta. Non erano seconde a nient’altro nel Regno di Graycastle né per altezza né per spessore. Theo aveva addirittura sentito dire che avessero stanze e canali con lo spazio a sufficienza per far riposare almeno mille soldati, così che era possibile avere un pattugliamento continuo e supporto veloce.


Quando riuscì a vedere distintamente le mura, rientrarono nella sua visuale anche le figure dei fuggitivi.


Molti civili si erano raggruppati alla periferia di Città del Re. Lungo le mura avevano costruito dei ripari, davanti ai quali ardevano vari focolari da cui si alzava un fumo bianco. Sembrava che stessero tutti bollendo riso; per ora il cibo non gli mancava, e i loro volti avevano un bel colorito. Ma Città del Re non li avrebbe sostenuti per sempre fornendo cibo gratis. Non appena i nobili avessero scelto abbastanza uomini tra loro, gli altri sarebbero stati cacciati dai soldati.


“Come pensi di portare avanti il tuo compito?” chiese Margaret con curiosità, “Manderai a far propaganda i soldati che ti ha dato Sua Altezza?”


“No, metodi del genere non hanno quasi mai successo. In più attirerei facilmente attenzioni indesiderate.” Theo scosse la testa. “Se vuoi ottenere qualcosa qui a Città del Re, devi corrompere un ufficiale oppure assoldare qualcuno dei bassifondi, dovresti saperlo bene.”


“Certo,” rise lei, “Volevo ricordartelo, ma sembra non ce ne sia bisogno. Se ti serve denaro, vieni pure da me.” Margaret gli diede un oggetto, “Se mostri questa, uno dei miei assistenti mi contatterà. Puoi prendere direttamente ogni somma al di sotto dei 100 ori reali.”


“Ti ringrazio.” Theo guardò l’oggetto – era una pietra di un rosso scuro, con incisi die motivi che non aveva mai visto prima.


“Non c’è di che,” sogghignò. “In fondo verrò ripagata da Sua Altezza, e con gli interessi.”


Arrivati al molo del canale, Theo ordinò ai soldati del Primo Esercito di rimanere in periferia e attendere istruzioni. Il loro unico compito al momento era quello di evitare le pattuglie di Città del Re come meglio potevano, mentre Theo entrava in città con la carovana. Alla porta della città, notò che l'ispezione delle guardie era diventata molto più rigorosa di prima. A quanto pareva, non volevano che nessuno dei fuggitivi arrivasse da est ed entrasse in città.


Dopo essere entrato in città, la prima cosa che gli vide fu una serie di altissimi patiboli.


Lì erano impiccate quattro donne con le mani legate dietro la schiena, da cui emanava un terribile fetore, poiché erano esposte al sole cocente. Vedendo quella scena, Theo si incupì.


“Timothy dà la caccia alle streghe in città, e quelle sono le sfortunate che vengono catturate.” Margaret sospirò, “Ma non solo; alcune erano nelle mani di nobili che si sono stufati di loro e hanno colto l’occasione per liberarsene. È difficile dire cosa sia meglio, se restare imprigionate in una stanza scura senza luce, o essere liberate dal dolore il prima possibile… In ogni caso, spero che possano riposare in pace.”


Durante gli ultimi sei mesi a Città di Confine, Theo aveva realizzato che le streghe non erano così imperdonabili come sosteneva la Chiesa, e che a parte le loro strane abilità non erano diverse dalle altre persone. Osservando i corpi impiccati vide che la più piccola doveva avere solo quattordici o quindici anni. Quando se ne accorse, si sentì come una morsa al cuore, e gli tornò la sensazione di soffocare.


In quei sei mesi poco era cambiato a parte i rifugiati fuori da Città del Re. Ad eccezione della strada principale, che portava dalla città alla porta, ed era ricoperta di pietre blu, tutte le altre strade erano di fango. Sotto il caldo del sole estivo, il terreno era pieno di crepe e, ogni volta che passava una carrozza, si innalzava una nuvola di polvere gialla. Era difficile immaginare che la capitale del Regno venisse superata dalle costruzioni municipali di una cittadina desolata ai confini occidentali.


Dopo aver attraversato due strade, la carovana entrò nella zona del mercato. Anziché seguirla, Theo fece un cenno di saluto a Margaret e se ne andò da solo per un vicolo.


Arrivando all’entrata familiare della taverna “Il Trombettista in Incognito”, spinse la porta ed entrò senza pensarci due volte.


“Hey! La taverna apre solo di sera!” gridò qualcuno.


Theo lo ignorò e andò direttamente al bancone, di fronte all’uomo robusto che era indaffarato a pulire un bicchiere per il vino: “Ti ricordi ancora di me?”


“Ma dove sei sbucato fuori, eh? Non hai sentito che siamo aperti solo di sera?” Mise giù il bicchiere con impazienza, alzò il suo sguardo scuro e, mentre due camerieri smettevano di sistemare sedie e tavoli per avvicinarsi e circondarlo, disse: “Ora conterò fino a tre… Th-Signor Theo?!”


“Sono io,” Theo sputò per terra. “Ho un buon affare da proporvi.”




-Merges




Mentre qualcuno di voi è al mare e con tablet o cellulare alla mano si legge il nuovo capitolo, io vado in giro come uno zombie...ieri pomeriggio ho fatto 74 vasche e poi due ore sotto il sole...sto cercando di fare un po' di sport e di mettermi a dieta....diciamo che la dieta lascia ancora molto a desiderare, ma non riesco a dire di no al gelato con questo caldo..Suggerimenti per sopravvivere?




                                



