---
weight: 2180
title: Capitolo 218- Lucia
pubDate: 2025-08-07T11:37:50.907Z
tags:
    - rtw
---






Le condizioni di Campanellino si erano stabilizzate.


Erano ancora una volta sistemati in modo strano, come quando erano saliti a bordo della nave per la prima volta. Quei mercenari armati di lance di legno dividevano le persone in piccoli gruppi. Quelli le cui vite erano in pericolo erano i primi ad essere portati nella stanza strana. Successivamente prendevano i bambini piccoli, poi le famiglie dei bambini ed infine arrivava il turno degli adulti.


Lucia e Campanellino si trovavano di fronte alla fila, l’intero processo di trattamento si era svolto molto velocemente, avevano bendato sua sorella e due mercenari l’avevano afferrata sotto le braccia e portata all’interno della cabina. Non dovette aspettare a lungo prima che qualcuno posasse una pillola nella sua mano. La pillola era molto piccola ed aveva un gusto leggermente dolce. Allo stesso tempo i mercenari presero anche l’iniziativa di dirle che avevano dato quella stessa medicina a sua sorella e che quindi non c’era niente di cui preoccuparsi.


Quando fu fuori dalla stanza e poté togliersi il cappuccio, fu piacevolmente sorpresa di vedere che il colorito di Campanellino stava migliorando velocemente. Nonostante fosse ancora in coma, la sua fronte non era più rovente, anche il rossore sul suo viso era svanito e le macchie nere erano sparite senza lasciare traccia.


Quando tutte le persone furono liberate dalla paura di una loro morte imminente, si sentirono come se avessero guadagnato una nuova vita e ne furono così entusiasti che non riuscirono più a contenersi dopo aver visto l’uomo dai capelli grigi in lontananza. Si inginocchiarono ed applaudirono, rendendogli i loro più sentiti omaggi. Avevano sentito dire dalle bocche dei mercenari che lui era il Signore di quella terra, l’unico responsabile della Regione Occidentale, Sua Altezza Reale Roland Wimbledon.


In seguito, secondo ciò che si vociferava, il Signore non solo aveva acceso un falò al margine del molo, ma aveva anche distribuito a tutti del porridge di carne ed aveva detto loro che sarebbero stati pagati e che avrebbero ricevuto del cibo ed un riparo a patto che avessero acconsentito a lavorare per la città. Mentre tutti si godevano il fragrante porridge di carne, loro stavano anche discutendo di quanto fossero stati fortunati a salire a bordo di quelle navi e di essere fuggiti nella Regione Occidentale, dopodiché ringraziarono un’altra volta Sua Altezza per la sua bontà.


Solamente Lucia si sentiva un po’ ansiosa.


“Come posso entrare in contatto con l’Associazione delle Streghe Alleate?  Il messaggio segreto diceva solamente che un gruppo di streghe viveva a Città di Confine. 


Non diceva come avrei potuto rintracciarle”. Molto probabilmente quella parte fondamentale era andata perduta durante il processo di trasmissione, lei aveva solamente sentito vagamente parlare del fatto che la notizia era stata diffusa all’interno di grandi città dei regni appartenenti alla Regione Centrale.


Nel momento in cui tutti ebbero riempito i loro stomaci e i mercenari iniziarono a guidarli verso dei capannoni di legno vicino al fiume, alle spalle di Lucia si sentì improvvisamente la voce di una donna.


“Ci stavi cercando?”.


Era così spaventata che nel momento in cui girò la testa fece anche due passi in avanti, pronta a scappare, ma quando vide l’aspetto della persona che stava parlando, Lucia non riuscì a non rimanere inchiodata lì.


“Perbacco, che bella donna!”. I suoi lunghi capelli mossi, illuminati dal delicato bagliore arancione delle fiamme tremolanti, i suoi occhi, brillanti e radiosi come le stelle, un dolce sorriso. Ma la parte più sorprendente era la sua aura che non era inferiore a quella di un qualsiasi nobile, come se fosse lei stessa una persona importante.


“Il mio nome è Usignolo, sono una strega. Benvenuta a Città di Confine”.


Rendendosi conto di questa sensazione, Lucia non riuscì a contenersi dall’abbassare la testa: “Io… il mio nome è Lucia White, voglio unirmi a voi”.


“In questo caso, vieni con me” disse Usignolo sorridendo: “Ti porto a casa”.


In quel momento il sole era già calato dietro le montagne, lasciando indietro solamente una debole luce. Mentre trasportava Campanellino addormentata, Lucia lentamente la seguì.


“Quando è stato il tuo risveglio?” chiese improvvisamente Usignolo.


“Risveglio?” cominciò Lucia.


“Il momento in cui ti sei trasformata in una strega” spiegò Usignolo. “Da quel momento in poi il tuo corpo continuerà ad accumulare magia e, per questo, noi chiamiamo questa trasformazione ‘Risveglio’”.


“Penso… forse due anni fa” ricordò Lucia. “La magia è il potere dei demoni?”.


“Questa è solamente una scusa della Chiesa, niente di più” scosse il capo. “La magia è un’abilità donata da Dio, non ha niente a che vedere con il bene ed il male. Il così detto morso demoniaco è solamente il dolore che si prova quando la magia all’interno del tuo corpo diventa troppo abbondante. Può essere facilmente evitato con la pratica”.


“Non devo sopportare il dolore?” Lucia sgranò gli occhi.


“Sì, sino a quando non ci sarà l’oppressione della Chiesa, noi streghe non dovremo sopportare il dolore del morso” spiegò Usignolo. “Ma qui, nella nostra casa, possiamo usare liberamente la nostra magia”. Poi indicò un punto dietro di lei: “Questa adorabile ragazza è la tua sorellina? Che mi dici del resto della tua famiglia?”.


“Sono tutti morti, solamente io e Campanellino siamo riuscite a scappare” Lucia rimase un attimo in silenzio. “Un gruppo di persone attaccò Valencia, bruciando, saccheggiando ed uccidendo ovunque. Con l’intento di opporre loro resistenza, mio padre… il suo petto venne trafitto da parecchie spade e mia madre ci fece fuggire velocemente. Alla fine, anche, anche lei…”. La sofferenza che era rimasta imprigionata nel suo cuore per così tanto tempo le rese impossibile terminare la frase. Tutto il dolore, la fame, la sete, la paura e le tensioni, in breve tutti i soprusi che aveva dovuto patire lungo il cammino, si liberarono improvvisamente.


Per sua sorella aveva stretto i denti e tenuto duro, ma ora sembrava che la linea difensiva che aveva costruito intorno al suo cuore non fosse più in grado di isolare i suoi pensieri dai suoi alti e bassi emotivi. Questo la fece velocemente sfogare in lamenti molto rumorosi. Sapeva che quello non era il momento giusto per farlo, che durante il primo incontro avrebbe dovuto mantenere un certo decoro, ma le lacrime non riuscivano a fermarsi, proprio come una tempesta.


“Lei mi odierà per questo, vero?”. Poteva sentire le sue lacrime mischiarsi con il muco ed un sapore salato sprigionarsi nella sua bocca. Tuttavia, con sua sorpresa, un paio di braccia l’avvolsero all’improvviso in un caldo abbraccio, accarezzandole dolcemente la schiena e la testa. Senza curarsi dello sporco e delle lacrime sulla sua faccia, al contrario disse sottovoce: “Piangi, piangi adesso. Va bene tirar fuori tutto”.


…


Quando finalmente lo sfogo di Lucia si placò, lei alzò la testa solo per vedere che le sue lacrime avevano inzuppato le spalle di Usignolo.


“Mi dispiace…” arrossì.


“Non importa, va meglio ora?” dopodiché Usignolo tirò fuori un fazzolettino e l’aiutò a ripulirsi il viso, caricò Campanellino con una mano e la tenne con l’altra. “Andiamo, ci sono ancora tante altre sorelle che aspettano di darti il benvenuto”.


Lucia aveva pensato che la dimora delle streghe fosse collocata da qualche parte in un piccolo deposito abbandonato o in un sotterraneo, non si aspettava che Usignolo l’avrebbe condotta nell’area del castello. Quella non faceva parte del territorio privato del Signore? Più sorprendentemente, non solo le guardie non la fermarono, ma addirittura la salutarono.


“Non è che l’intera città è sotto il controllo dell’Associazione delle Streghe Alleate?”.


Raggiunto il terzo piano del castello, entrò in una stanza intensamente illuminata per poi scoprire incredibilmente che l’uomo seduto dalla parte opposta era il Signore che aveva recentemente ricevuto gli applausi delle masse.


“Lui è il leader dell’Unione delle Streghe, Sua Altezza, il Signore Roland Wimbledon. Ha accolto le sopravvissute dell’Associazione delle Streghe Alleate ed ha anche diffuso la notizia nelle altre città, sperando di attirare più streghe vagabonde possibili”. Usignolo presentò l’uomo: “Ha reso Città di Confine la nostra casa. Non hai bisogno di dubitare di questo, dopo tutto siamo state noi streghe a medicare tua sorella e tutti gli altri malati a bordo delle navi”.


La mente di Lucia si svuotò, non aveva affatto previsto che ci sarebbero potuti essere dei nobili disposti a fornire una casa per le streghe, senza considerarle come schiave o strumenti. Quando la sua anima tornò nel corpo, iniziò ad andare nel panico inginocchiandosi in maniera confusa. La sua bizzarra postura era così scomposta che Usignolo non riuscì a non ridere: “Non preoccuparti, a Sua Altezza Reale non importa del galateo”.


“Provieni dal Territorio Orientale?” la voce del Signore era calma e rilassata, dandole l’impressione che non si trattasse di un interrogatorio, ma di una chiacchierata amichevole.


Lucia gli diede un’occhiata, constatando che stava comodamente seduto sulla sua sedia e che la stava osservando con un’espressione piena di interesse.


“Sì…”.


Mentre la conversazione si approfondiva ed Usignolo integrava qualche spiegazione, il suo umore si rilassò gradualmente. Anche se la sua controparte era un nobile non aveva un comportamento aggressivo, anzi aveva più la cura di un anziano.


“Così, il tuo risveglio è avvenuto due anni fa e non sei ancora un’adulta…” parlò colmo di interesse: “Allora, qual è la tua abilità?”.


“Riportare gli oggetti alla loro forma originale” disse Lucia esitante: “Ma non funziona su tutte le cose”.


“La loro forma originale?” Sua Altezza Reale si toccò il mento per pensare, poi le spinse un bicchiere sul tavolo: “Puoi farmi una dimostrazione?”


“Lo distruggerà”.


“Non ti farò del male”.


Lucia annuì, si diresse verso il tavolo e mise la sua mano sulla sommità del bicchiere.


Dopo un breve periodo, il bicchiere cominciò a contrarsi e a deformarsi ed infine formò tre sostanze diverse. La prima, ad estrema sinistra, somigliava ad una pozzanghera di petrolio, scura e viscosa. Quella al centro sembrava un piccolo ammasso di sottile polvere nera. L’ultima, all’estrema destra, somigliava a dell’acqua limpida che stava lentamente gocciolando dal bordo del tavolo.




-Haru









