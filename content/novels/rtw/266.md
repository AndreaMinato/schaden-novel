---
weight: 266
title: Capitolo 266- []                                
pubDate: 2025-08-07T11:37:50.956Z
tags:
    - rtw
---








"Se si è depressi si vive nel passato.
Se si è ansiosi si vive nel futuro.
Se si è in pace si vive nel presente."




(cit di Lao Tzu anche conosciuto come Laozi) 


Abbiamo già parlato di questo grande mistico cinese vi metto comunque il https://it.wikipedia.org/wiki/Laozi link .






“Vostra Maestà, sapete perché non c’è alcuna notizia di mio fratello maggiore?”.


Per un attimo la domanda di Ed sorprese Timothy, effettivamente, erano già passati due mesi da quando aveva mandato Lehman Hawes a saccheggiare il Territorio Occidentale. Che avesse deciso di spingersi oltre o tornare indietro, a quest’ora avrebbe dovuto già aver fatto rapporto sulla situazione o essere tornato a Città del Re.


Sebbene una delle missioni affidate a Lehmann fosse “prendere il massimo controllo possibile del Territorio Occidentale”, Timothy capiva perfettamente che dopo aver ingerito le pillole, quelle 1500 persone sarebbero diventate quasi del tutto inutili. Voler contare solamente su di loro per occupare il Territorio Occidentale era una situazione alquanto improbabile, così la missione principale era impadronirsi della Fortezza Longsong, rubare la pillole nella chiesa, verificare i dettagli riguardanti la battaglia del Duca, ed infine attaccare Città di Confine garantendo il consumo di un po’ della forza di Roland.


Aveva già usato quel trucco per affrontare Garcia, quindi poteva essere considerata una tattica ben collaudata. Anche in caso non fosse riuscito a conquistare Porto delle Acque Chiare, e la sua milizia fosse stata annientata durante il tentativo di eliminare il nemico, la maggior parte dei suoi Cavalieri sarebbe ugualmente riuscita a tornare indietro sana e salva. Quindi, purché fosse poi riuscito a radunare un altro gruppo di persone inutili, sarebbe potuto tornare nuovamente all’attacco.


“Ma perché non c’è alcuna notizia di Lehman Hawes ed il suo gruppo di Cavalieri?”.


Timothy aprì la sua bocca e disse lentamente: “Forse il suo ritorno è stato posticipato a causa dell’attacco a Città di Confine, o magari è sulla via del ritorno proprio adesso”. Sapeva che il suo ragionamento era sicuramente piuttosto debole, ma ancora non voleva dare al fratello di Lehman la risposta più probabile.


“Forse quando rientrerò a Città del Re ci sarà un suo messaggio ad attendermi”.


“Allora Vostra Maestà, in quel momento, è possibile che io possa chiedervi di…”.


“Dirti le novità?” annuì Timothy, “Certamente, te le invierò tramite un messaggero”.


“Vi ringrazio, Vostra Maestà!”.


Il nuovo Re si appoggiò al parapetto, osservando gli sporadici raggi di luce che apparivano all’interno delle nuvole scure. Il boato di un tuono arrivò da un posto lontano, non era forte, ma abbastanza profondo e fragoroso da colpire dritto al cuore.


La domanda posta da Ed fece sparire gran parte della gioia dal cuore di Timothy. Considerato che la ribellione di Garcia Wimbledon era una cosa destinata a succedere, e che la fuga di Tilly Wimbledon lo aveva enormemente deluso, allora l’operato di Roland Wimbledon era una cosa di totalmente inimmaginabile per lui. Aveva sempre pensato che non sarebbe stato assolutamente necessario spendere energie per il suo incompetente fratello minore. Sarebbe bastato aspettare per un po’ di tempo, Roland si sarebbe stancato del misero stile di vita di Città di Confine e sarebbe tornato a Città del Re di sua iniziativa. Pertanto, la situazione odierna era completamente inimmaginabile.


“Ѐ rimasto in modo da prendersi cura di Città di Confine, superare tranquillamente i Mesi dei Demoni e sconfiggere il Duca Ryan per impadronirsi della Fortezza Longsong, ed io adesso ho anche perso completamente i contatti con Lehman e i suoi 1500 miliziani. Alla fine, com’è possibile?”.


Timothy non comprendeva pienamente il suo fratellino. “Nella nostra infanzia, sia Garcia che Gerald non amavano giocare con lui. Anche una volta diventati adulti lo avevano incontrato sporadicamente durante i banchetti a palazzo. Tuttavia, le notizie relative alle sue gesta indecenti e maliziose non erano mai cessate, persino nostro padre non era affettuoso con lui. Ѐ possibile che abbia nascosto la sua vera natura sin dall’inizio?”


Non appena gli venne in mente quell’idea, Timothy la rifiutò. “Anche se fosse intelligente come la quinta sorella, questo avrebbe influito solamente sulle sue capacità d’apprendimento e sulla sua creatività. Durante l’infanzia di Tilly non c’era alcuna differenza tra lei e una ragazza comune – come può una persona nascere con la capacità di nascondere sé stessa ed ingannare gli altri? Deve essergli sicuramente successo qualcosa mentre si dirigeva a Città di Confine, qualcosa che ha causato questi cambiamenti”.


Timothy scosse il capo e ricacciò nella sua mente quei pensieri distratti.


“Cosa c’è che non va, Vostra Maestà?”.


“No, non è niente”. Il nuovo Re fece un profondo respiro, “Sta arrivando una tempesta”.


“Non importa che cosa gli è successo, la situazione è ancora invariata. Con il popolo di Città di Confine e la sua posizione, lui è ancora spacciato senza un posto in cui rifugiarsi – non ha un porto o una flotta. E con solo le irraggiungibili e barbare Terre Selvagge alle sue spalle, può solamente difendere fino alla morte il suo piccolo angolo, aspettando di essere spazzato via dai miei attacchi”.


“Continuate a voler andar via domani?” chiese il Cavaliere terrorizzato.


Timothy si voltò, “Se ti fermi davanti a un po’ di pioggia, che cosa farai quando incontrerai una vera tempesta?”.


“Presto o tardi, Ronald Wimbledon si inginocchierà ai miei piedi e implorerà il mio perdono. Metterò inevitabilmente la corona di Graycastle sulla mia testa. Tuttavia, tutto ciò non è altro che una parte di un gioco che è appena cominciato. I movimenti e le intenzioni della Chiesa stanno diventando sempre più ovvi. Un giorno, la Chiesa e Graycastle saranno tenuti a scontrarsi, quella sarà la mia vera sfida”.


“Vai e occupati dei tuoi affari. Prima riuscirai a terminare gli incarichi che ti ho dato, prima riuscirai a tornare a Città del Re”.


“Agli ordini, Vostra Maestà”.


Ed fece due passi, ma poi tornò indietro e chiese: “Quasi dimenticavo, posso chiedervi Vostra Maestà, come desiderate affrontare coloro che hanno ingerito le pillole ma che non sono morti in battaglia? Hanno già preso le pillole per la terza volta”.


“Falli bruciare insieme a Porto delle Acque Chiare” disse Timothy inespressivo.


Dopo che il Cavaliere prese atto dei suoi ordini e se ne andò, Timothy sentì improvvisamente qualcosa di freddo sulla punta del suo naso. Sollevando la testa, vide delle gocce di pioggia cadere dalle nuvole. Dapprima c’era solo qualche gocciolina, poi divenne sempre più fitta fino a creare delle increspature sulla superficie del mare.


*


La Nuova Città Santa ad Hermes si trovava all’apice della Torre di Babele.


“Dannazione, porca di quella tr..a!” gridava Tayfun mentre sbatteva vigorosamente il pugno contro il tavolo. “Quella lurida p…..a! Ѐ una bestemmia! Osa puntare la sua lancia contro la Chiesa!”.


Questa era la prima volta che Mayne vedeva il vecchio vescovo perdere il suo autocontrollo, le vene sulla sua fronte erano fuoriuscite dalla rabbia e la sua barba stava tremando. In generale, il suo aspetto sinistro sembrava voler inghiottire la sua controparte.


Era piuttosto difficile immaginare che quell’uomo fosse lo stesso che si lamentava costantemente di Heather, che non riusciva nemmeno a scambiare una parola con lei senza litigarci per tutto il pomeriggio. Tuttavia, non appena vide il contenuto del piccolo portagioie inviato dalla Regina di Acque Chiare, il vecchio andò su tutte le furie.


Non c’erano perle nel piccolo portagioie, conteneva solamente un unico anello di ghisa – l’emblema del Vescovo che era stato conferito da Sua Santità in persona, ed era ancora attaccato ad un dito insanguinato…


Mayne sospirò, poi prese in mano il portagioie. “Ma certo che ha osato, questo perché anche noi non abbiamo ricevuto la benedizione di Dio – Dio… premia solo i vincenti”.


Sentendo quella risposta, Tayfun si calmò all’improvviso, poi tornò a sedersi silenziosamente sulla sua sedia in cerca disperata di aria, prima che fosse nuovamente in grado di chiedere duramente: “Allora, cosa hai intenzione di fare?”.


In realtà, si trattava di una situazione che la Chiesa non aveva dovuto affrontare negli ultimi cento anni. Nessuno avrebbe mai pensato che Garcia avrebbe percorso l’intero tratto da Graycastle al Regno dell’Eterno Inverno, e persino inviato la Flotta dei Vessilli Neri verso Hermes dopo essersi impadronita della capitale. Sebbene il Regno di Wolfsheart stesse esalando il suo ultimo respiro prima di essere conquistato, Mayne non aveva esitato ad ordinare all’Armata della Punizione Divina di tornare alla Vecchia Città Santa.


Quella città, anche senza mura, era la barriera che difendeva la base sotto Hermes e non potevano permettersi di perderla a prescindere dal prezzo da pagare.


Dopo aver respinto il loro attacco la Flotta dei Vessilli Neri non cercò di proseguire, al contrario tornò lungo il fiume risalendo alla Città del Re dell’Eterno Inverno. L’intenzione della controparte era abbastanza ovvia, finché la Chiesa avesse inviato delle truppe ad attaccare il Regno di Wolfsheart, Garcia avrebbe attaccato la Vecchia Città Santa dal fiume. Inoltre, i nobili che in precedenza erano stati oppressi dall’improvvisa scomparsa del potere reale di Eterno Inverno avrebbero iniziato ad agitarsi. Mayne era convinto che sino a quando Garcia avesse promesso loro che avrebbero mantenuto i loro territori e possedimenti, tutti quegli avidi nobili non avrebbero esitato a supportarla nel diventare la nuova Regina di Eterno Inverno.


Adesso avevano un problema che non poteva essere risolto facilmente.


Ma la Chiesa non si sarebbe piegata solo perché stava affrontando una situazione difficile. Anche prima di diventare Arcivescovo, Mayne sapeva che il cammino che lo attendeva sarebbe stato lungo e spinoso.


“Per prima cosa la Chiesa deve annunciare un nuovo Arcivescovo, quindi stilleremo prima una lista dei possibili candidati, l’ultimo candidato sarà deciso da Sua Santità” affermò lentamente Mayne.


“E il nemico?” sbuffò Tayfun dalle narici.


“Spiegherò tutto a Sua Santità, non preoccuparti”, chiuse gli occhi, “Sua Eccellenza eseguirà un santo giudizio su di loro”.




Haru


                                

