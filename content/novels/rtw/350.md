---
weight: 350
title: Capitolo 350- Ripercussioni (Parte II)
pubDate: 2025-08-07T11:37:50.978Z
tags:
    - rtw
---














Mayne si bloccò e fissò l’anziano uomo che aveva davanti, sperando di vedere qualcosa nei suoi occhi.


Ma non ci vide nient’altro che apatia.


Gli occhi del Papa non erano più penetranti e autorevoli come un tempo. Forse aveva ancora la saggezza tramandata dai Papi precedenti, così come la conoscenza acquisita dal Corpus, ma… nulla sfuggiva al tempo.


“Sua Santità non stava scherzando” realizzò Mayne. “Il suo viaggio stava raggiungendo la fine.”


Gli occhi di Mayne iniziarono a vederci sfocato.


Si inginocchiò ancora una volta, con la fronte che toccava il pavimento. Questa volta Sua Santità non gli chiese di alzarsi ma, piuttosto, aspettò finché non ebbe completato l’intero gesto prima di dire “Seguimi.”


Le guardie presenti aiutarono il Papa a salire su un carretto e lo spinsero verso il cancello dell’Area Segreta Centrale. Mayne lo seguì da vicino e, così, il gruppo lasciò il Tempio Centrale Segreto svoltando in un tunnel lungo e stretto. Sulle lisce pareti di pietra della galleria, a ogni dieci passi di distanza, vi era incastonato un cristallo luminoso. Guardando in fondo al tunnel, non si riusciva a vederne la fine.


Dopo aver camminato a lungo, Mayne uscì finalmente dalla galleria ed entrò in una stanza ben illuminata. Sotto ai suoi piedi il pavimento si era trasformato in delle lastre piatte ed era in grado di vedere i margini e gli angoli delle pareti, così come il lampadario che pendeva dal soffitto. Apparentemente il tunnel aveva condotto ad una camera sotterranea.


“Siamo sotto la cattedrale dell’antica Città Santa.” chiarì il Papa percependo lo smarrimento di Mayne. “Il design di questo posto è identico a quello della cattedrale, tranne per il fatto che è costruito sottosopra. Io lo chiamo la Chiesa della Riflessione.”


“Sotto la cattedrale?” esclamò Mayne. “Non mi sarei mai aspettato che ci fosse un seminterrato.”


“Infatti non è un seminterrato dato che i due luoghi non sono reciprocamente accessibili.” O’Brien sorrise. “Si può giungere a questo posto solo attraverso il tunnel sotterraneo dell’Area Segreta Centrale. Il tetto è fatto di una miscela estremamente spessa di lastre ed argilla, rendendolo impossibile da sfondare con dei metodi convenzionali.”


“Perché… è necessaria una tale progettazione?”


“Per custodire un segreto senza seppellirlo completamente.” rispose. “Prima che un Papa salga sul trono, deve venire alla Chiesa della Riflessione per constatare la fondazione, lo sviluppo e l’espansione della Chiesa e, allo stesso tempo, imparare a memoria i suoi obiettivi.”


“Per sconfiggere i demoni,” disse Mayne solennemente.


O’Brien non annuì in accordo, piuttosto disse sottovoce “No, bambino. Per vincere il sorriso di Dio.”


L’Arcivescovo ebbe un momento di perdizione. “Cosa?”


Questa volta il Papa non rispose, comandò invece alle guardie di continuare ad andare avanti. Secondo la direzione della rampa di scale, stavano andando verso l’alto. Presto il gruppo arrivò davanti ad una grande sala. Riconoscendo il design familiare dell’ambiente, Mayne identificò il luogo come la Stanza di Preghiera della Chiesa della Riflessione.


La spessa porta di legno della sala venne spalancata con un suono cigolante. Sebbene sembrasse che il Papa mancasse da questa stanza da molto tempo, non c’era odore di polvere… evidentemente qualcuno manteneva questo posto sempre pulito.


“Loro hanno il permesso di venire con me fin qui. Da questo punto in poi, dovrai spingermi tu nella camera.” disse O’Brien.


“Certo, Vostra Santità.” Mayne prese le maniglie del carretto e spinse il Papa nella Stanza di Preghiera. Chiudendo la porta di legno dietro di sé, la stanza non venne più illuminata dalle torce che si trovavano all’esterno. Ora l’unica luce che rimaneva nell’ambiente era il leggero riflesso dei cristalli gialli – disposti in un modo simile a quelli presenti nel tunnel, i cristalli erano incastonati uniformemente sulle pareti ai due lati della stanza. Tuttavia c’era una notevole differenza dalla galleria: sopra ad ogni cristallo vi era appeso un grande ritratto. Mayne ricordava vagamente che le posizioni delle cornici dei ritratti erano dove sarebbero dovute essere le finestre nella Stanza delle Preghiere.


I contenuti dei dipinti erano quasi gli stessi. Erano ritratti a metà corpo di persone che indossavano abiti magnifici, che apparivano pieni di energia, con i loro occhi che sembravano fissi su chiunque entrasse nella Stanza delle Preghiere. Mayne rimase stupito quando tra questi trovò il ritratto di Sua Santità O’Brien – il disegno raffigurava esattamente la persona reale e fissava Mayne con un sorriso sul volto. Una strana sensazione lo fece rabbrividire e gli venne la pelle d’oca.


“Ah, mi hai trovato.” il Papa sembrò avvertire il cambiamento emotivo del Vescovo. “Questo ritratto è stato completato mezzo anno fa. A quel tempo non apparivo tanto vecchio quanto ora e quindi è relativamente bello. Di diritto, il ritratto dovrebbe essere appeso solo dopo la mia morte.” Osservò attentamente il dipinto. “Colpa della mia impazienza: volevo vedere prima di quanto avrei dovuto come apparissi.”


“Vostra Santità, questi sono…” Mayne si sentì la gola secca.


“Si, sono i nobili pionieri, i Supremi Pontefici del passato.” disse O’Brien sottovoce. “Andiamo avanti e te li presento.”


L’Arcivescovo ascoltò le descrizioni di Sua Santità e allo stesso tempo studiava i ritratti – sebbene capisse che erano gli ex leader della Chiesa, una strana sensazione inspiegabile continuava a persistere nella sua mente. Le persone nei dipinti erano semplicemente troppo realistiche e Mayne non riusciva a immaginare quali tecniche e tinture fossero state usate dagli artisti per realizzare questi ritratti a mezzo busto. Sotto la fioca luce gialla, la metà superiore dei ritratti svaniva gradualmente nell’oscurità man mano che Mayne si allontanava, lasciando visibile solo parte inferiore dove c’erano i volti che continuavano a sorridergli.


A metà della grande sala, Mayne notò inaspettatamente dei ritratti di donne.


I loro sguardi erano diversi ed erano vestite differentemente, ma si poteva dire che ognuna di loro fosse bella da far commuovere – era raro per i mortali avere delle sembianze così notevoli, come sapeva bene il Vescovo, ed era per questo motivo che si sentiva estremamente perplesso e sbalordito. Tuttavia Sua Santità sembrava indifferente e continuava tranquillamente a dire i loro nomi, termini di servizio e contributi.


Ognuna di queste persone era un ex Papa della Chiesa.


Presto i due uomini raggiunsero la fine della Stanza delle Preghiere.


Di fronte al corridoio centrale della grande sala c’era un ritratto a tutto corpo che da solo occupava un intero muro. Era appeso dietro al santuario e i suoi quattro lati erano decorati con dei cristalli luccicanti che rendevano l’immagine ancora più vivida.


Mayne deglutì a fatica e si avvicinò al ritratto.


Nell’istante in cui riuscì a vedere il dipinto nella sua interezza, sentì il cuore sussultare. “Oh Dio, una donna dalla bellezza impareggiabile!” non c’era per lui altro modo e parole per descrivere quel che aveva visto. Nel suo aspetto vi era sia una bellezza femminile che una fermezza maschile che si fondevano insieme naturalmente e non erano in conflitto tra loro. Le ciocche rosse dei suoi capelli sembravano delle fiamme ardenti mentre brandiva una grande spada che sembrava immensa e capace di estinguere tutti i fuochi e i desideri malvagi. Stava eretta tenendo la spada, con le sopracciglia leggermente sollevate, entrambi gli occhi che guardavano avanti, le labbra sottili serrate e appariva naturalmente forte e imponente. Sotto lo sguardo tagliente e penetrante delle sue pupille, Mayne sentì una pressione immensa e travolgente che quasi lo costrinse ad inginocchiarsi di fronte a questa magnifica donna.


“Vostra Santità, questo è…”


Si sforzò per girare la testa solo per scoprire che O’Brien si era già inginocchiato.


“Lei è Alice, il Primo Papa e la prima Trascendente. Il suo soprannome è la Regina delle Streghe.”


Mayne sentì il suo cuore sobbalzare violentemente. Le sue precedenti ipotesi si erano rivelate assolutamente corrette – i primi Papi della Chiesa erano streghe!


“Perché il fondatore della Chiesa è una strega?”


“Inginocchiati e porta rispetto, bambino. Ti lascerò vedere tutto quel che desideri sapere dopo.”




-Aki


Erialis: Ve lo sareste mai aspettato e credetemi più va avanti più resterete basiti è davvero fantastico ed emozionante!


