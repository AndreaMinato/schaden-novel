---
weight: 369
title: Capitolo 369- Cambiamenti
pubDate: 2025-08-07T11:37:50.980Z
tags:
    - rtw
---














Del vapore usciva dalla vasca del bagno.


Wendy sfregò il sapone così da produrre la schiuma che applicò su tutto il corpo della ragazzina, dietro le orecchie, sotto le ascelle; non risparmiò nemmeno l'area tra i polpastrelli. Alla vista di strati di sporco mescolati alla schiuma che scivolavano nella vasca da bagno e lasciavano intravedere la morbida pelle al di sotto, Wendy si sentì incredibilmente soddisfatta.


Era passato molto tempo dall’ultima volta che aveva provato quella sensazione. Ai tempi in cui la Associazione delle Streghe Alleate era ancora costretta a fuggire per salvarsi la vita, ogni volta che uscivano da una situazione molto pericolosa ed ogni nuova strega  che si era appena risvegliata e abbandonava ogni speranza, in tutte queste situazioni, erano le sue cure a farle tornare in salute e a farle tornare alla normalità. Foglia, Lily e persino Usignolo, avevano ritrovato la speranza con il suo aiuto.


Eppure, da quando erano arrivate ​​a Città di Confine, le vite delle streghe avevano subito un cambiamento radicale. Non dovevano più preoccuparsi di qualsiasi loro bisogno, dato che adesso ogni cosa gli veniva data. Naturalmente, non aveva alcun problema con questa situazione, ed era incredibilmente grata per tutto ciò che Roland aveva fatto per le sorelle. Il fatto era che non c'erano più streghe che avevano bisogno di lei, persino Luna Misteriosa era diventata aperta e spensierata e ciò aveva portato Wendy a sentirsi un po' frustrata.


Ora finalmente aveva di nuovo avuto l'opportunità di provare la gioia di essere una sorella maggiore.


"Chiudi gli occhi, sto per aprire l'acqua".


"Okay" la voce della ragazzina scivolò silenziosamente, morbida e aggraziata come una goccia di rugiada mattutina.


C’era da dire che la decisione di Sua Altezza di farle un bagno era stata davvero geniale.


L'acqua scendeva sopra la frangia della ragazza e le scorreva lungo la schiena, portando con sé la schiuma marrone cenere. Solo dopo averla risciacquata per tre volte, il colore dell'acqua tornò finalmente normale.


Senza un cambio di vestiti per coprirla, il corpo fragile ed emaciato della ragazza fu interamente visibile a Wendy. "Povera bambina, è scheletrica" non poté fare a meno di pensare. La spina dorsale le sporgeva dalla schiena, il suo braccio era così magro che una sola mano poteva facilmente afferrarlo, e la sua pelle non era bianca come suggerirebbe il suo nome, ma era invece di un giallo pallido che rivelava i suoi anni di stenti.


Per fortuna era una strega, e finché fosse stata adeguatamente curata, non sarebbe passato molto tempo prima di riprendersi.


Dopo aver risciacquato il suo corpo, arrivò finalmente il momento di farsi il bagno. Per prima cosa Wendy testò la temperatura e poi la portò con sé nella vasca da bagno. Presto l'acqua le accolse e le avvolse. Nonostante fosse quasi bollente, dopo aver sopportato l’iniziale leggero disagio ed essersi abituate, non ci sarebbe voluto molto prima di potersi godere la gioia e il conforto dell’essere cullate dal suo calore.


Carta emise involontariamente una leggera esclamazione, molto probabilmente perché era passato molto tempo dall'ultima volta che era riuscita a fare il bagno in acqua calda. Strinse saldamente le mani di Wendy e poi gradualmente allentò la presa. A quel punto Wendy la fece voltare in modo che la ragazza guardasse dalla parte opposta e lasciò che le si sedesse in grembo. Iniziò meticolosamente a sbrogliare la matassa di capelli della ragazzina, ciocca per ciocca.


"Quando hai scoperto di essere una strega?"


"Due ... due anni fa" rispose a voce bassa Carta, "penso fosse inverno, proprio come adesso".


"Non è strano" Wendy sorrise e continuò: "La maggior parte delle streghe si risveglia durante i Mesi dei Demoni. Secondo le voci, è durante questo periodo che il potere magico è di più".


"Il potere magico non è dei demoni?"


"Certo che no" Wendy accarezzò la testa della piccola e disse: "Diventare una strega è una cosa molto, molto normale. Oltre ad avere la capacità di fare cose che le altre persone non possono nemmeno immaginare, non siamo diverse dalle persone normali che vedi ogni giorno. Dovresti sapere che centinaia di anni fa le streghe erano considerate benedette dagli dei”.


"Davvero?"


"Davvero".


"In realtà, la differenza tra streghe e mortali è piuttosto grande, come ad esempio le capacità fisiche superumane e l’essere sterili" pensò Wendy mentre rispondeva "ma queste cose possono esserle insegnate in un secondo momento".


"Allora, cosa è il potere magico?" chiese timidamente Carta.


"Il potere magico è un tipo di energia naturale, è proprio come la luce del sole che è sempre presente" Wendy ci pensò per un secondo. "Beh, circa. C’è un momento in cui il sole tramonta, ma il potere magico è sempre lì. Tutto sommato, puoi considerarlo come un'estensione di te stessa, un'estensione che è in costante crescita".


"In costante crescita?"


"È vero, il tuo potere magico crescerà con te, diventerà sempre più forte. Per adattarti alla sua crescita dovrai anche tu aumentare i limiti del tuo stesso corpo, altrimenti subirai un contraccolpo" iniziò a spiegare Wendy poi scese nei dettagli: "La chiesa ha abusato proprio di questa situazione, sostenendo che le streghe venivano divorate dall'energia del diavolo. In realtà non potrebbe essere più lontano dalla verità! Finché continuerai a praticare e controllare il tuo potere, anche se il tuo potere magico dovesse crescere, non ci sarà bisogno di preoccuparsi che questo danneggi il tuo corpo. Se ti sei risvegliata due anni fa, dovresti già aver già vissuto un Giorno del Risveglio... Ai tempi ... deve aver fatto molto male".


Carta annuì gentilmente con la testa.


"Non ti preoccupare, ora che sei arrivata a Città di Confine, tutto andrà per il meglio" la consolò Wendy dolcemente. "Finché sfrutterai al massimo questo tempo e ti allenerai, il Giorno del Risveglio di quest'anno sarà rapido e indolore".


Proprio mentre stava per continuare, la porta del bagno venne spalancata, rivelando Lily che correva con un asciugamano in mano.


"Ho sentito che c'è una nuova sorella? Dov’è? Dov’è? Luna Misteriosa è così ansiosa di vederla!"


"È ovvio che sei tu quella ansiosa!" Luna Misteriosa, che era stata trascinata lì da Lily, le lanciò un’occhiataccia. "Perché dovremmo fare una doccia ora? E se dovessimo usare le nostre abilità oggi pomeriggio?"


"Non ti preoccupare, non c'è niente di male nel riposare per un giorno: probabilmente Sua Altezza non avrà nemmeno bisogno di te. Dopotutto, tu non sei la Signorina Anna".


"... Traditrice!!"


Dopo aver visto le due irrompere nel bagno, Carta abbasso immediatamente la testa, la metà inferiore di essa resto immersa nell'acqua.


"Oh, quindi questa è la nuova strega?" Lily salì sul bordo della vasca e osservò Carta con gli occhi pieni di curiosità. "Sembri avere circa la mia età, ma puoi chiamarmi comunque sorella maggiore".


"Perché dovrebbe chiamarti sorella maggiore se ha circa la tua stessa età?" intervenne Luna Misteriosa bruscamente. "E come mai non mi hai mai chiamato così?"


"Sono entrambe delle streghe di Città di Confine" le presentò Wendy con un sorriso. "Potresti pensare che sono aperte, ma quando sono arrivate ​​qui, erano entrambi proprio come te... soprattutto Luna Misteriosa, non era molto più coraggiosa di te, parlava sempre con una vocetta molto bassa e tranquilla".


“Ahem. Ero solo preoccupata che Sua Altezza mi guardasse dall'alto in basso per avere potere magico un tanto debole" mormorò Luna Misteriosa tra a sé e sé.


"Sua Altezza mi ha detto più volte che il tuo potere ha un incredibile potenziale inesplorato" Wendy scosse la testa. "Finché finisci di leggere e assimilare Fisica Elementare, potresti evolvere il tuo potere in qualcosa che supera i tuoi sogni più sfrenati".


"Lascia perdere i libri, non ha ancora capito tutte le parole. A malapena ha passato l'esame" si intromise Lily, scrollando le spalle. "È anche venuta da me di notte chiedendomi di aiutarla con i suoi studi. Quando avrà finito di imparare tutte le strane teorie e le formule in quel libro, probabilmente Sua Altezza Roland avrà già conquistato e unificato tutto il regno di Graycastle e non avrà nemmeno più bisogno dell'aiuto delle streghe" ignorando l'espressione seccata di Luna Misteriosa, il suo sguardo si volse verso la ragazza seduta in grembo a Wendy: "Oh, giusto, che tipo di potere ha Carta?"


"... sciogliere la neve" la ragazzina ci pensò per un po' prima di rispondere.


"Anche altro?" chiese Lily con curiosità: "Riesci a ritrasformare la neve sciolta in ghiaccio?"


"No" rispose docilmente Carta, "e anche... posso anche far raffreddare l'acqua calda molto velocemente”.


"Si tratta di manipolazione della temperatura allora?" rifletté Wendy e disse: "Però sciogliere la neve consiste nell’aggiungere calore, mentre raffreddare l'acqua è toglierlo. Tuttavia, i due processi non possono essere invertiti, quindi probabilmente non si tratta del controllo della temperatura. Hai mai provato il tuo potere con l’acqua?”


"Come con le altre cose, la differenza è molto piccola".


"Prova a usare questo" Lily sollevò una bacinella piena di acqua saponata.


La ragazzina posò cautamente la mano nella bacinella. In poco tempo l'acqua bollente cominciò a raffreddarsi. Poi, davanti agli occhi di tutti, si verificò un cambiamento nella torbida acqua di sapone. Le bolle di sapone sulla superficie cominciarono a scomparire, anche i rimasugli bianchi di sapone svanirono nell'aria, e la bacinella fu nuovamente piena di acqua limpida e incontaminata.


 


Thea






 Erialis Come qualcuno aveva previsto giusto? ora capite perchè a volte non rispondo ai vostri commenti anche se mi prudono le mani, ma vi avrei rovinato tutto. Vi ricordo che se volete leggere dei capitoli in più potete accedere alla super offerta di capitoli a 4 euro.  https://www.paypal.me/erialis 
                                


                                



