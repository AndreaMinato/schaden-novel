---
weight: 388
title: Capitolo 388- Il Sigillo della Volontà Divina
pubDate: 2025-08-07T11:37:50.982Z
tags:
    - rtw
---










Quelle parole confermarono l’ipotesi di Roland, e cioè che la Pietra della Vendetta Divina avesse effetto non sul potere magico, ma sulle abilità delle streghe.


“Oltre alla Bestia del Caos, la Società di Ricerca trovò altri modi per produrre le Pietre Magiche?”


Agatha scosse la testa. “E’ più facile a dirsi che a farsi. Una volta l’Unione ebbe una strega che poteva trasformare le Pietre della Vendetta Divina in pietre normali, ma tutto ciò che faceva era rimuovere il potere magico – non bastava neanche per produrre le più semplici Pietre della Luce.” Si voltò verso Sylvie. “Tu puoi vedere la forma del potere magico, perciò dovresti essere in grado anche di vedere la vera forma di questi cristalli.”


“E’ una palla di fioca… nebbia,” disse Sylvie con un tono insicuro.


“Questo è uno dei modi in cui il potere si raccoglie.” Annuì Agatha. “La Società di Ricerca esaminò e registrò quasi diecimila streghe e Pietre Magiche, e scoprì che la maggior parte del potere magico non evoluto aveva la forma di nebbia, cicloni, sabbia soffiata, sfere luminose e fiamme. Potrebbero sembrare simili, ma ciascuna aveva un’infinita quantità di sottili differenze, perciò credevamo che non ci potessero essere due poteri magici identici. Per quanto riguarda i poteri magici che vennero condensati dopo il Risveglio Supremo, le loro forme erano ancora più differenziate.”


“La sua luce si sta indebolendo,” disse Tilly improvvisamente, indicando la Pietra della Luce nelle mani di Roland.


“E’ perché ho instillato solo una piccola quantità di potere magico,” spiegò Agatha.


“Ma una volta ho visto una Pietra della Luce nelle rovine dei Fiordi che non si affievoliva mai,” disse confusa. “Se quelle rovine sott’acqua ti appartenevano, allora puoi anche far brillare una Pietra della Luce per 400 anni?”


“Rovine sott’acqua?” Agatha era stupita. “Dei membri dell’Unione sono andati al Mare Vorticoso?” Scosse la testa e scacciò quel pensiero. “E’ possibile far brillare una Pietra della Luce per sempre, ma ci vogliono più di dieci streghe.”


“Più di dieci…” mormorò Anna. “Trasferendo potere magico?”


“Sì. Alcune streghe possono ricaricare il potere magico altrui o scambiare direttamente quello raccolto da due persone. In questo modo, una strega può incanalare molto più potere di quello che ha nel proprio corpo e far sì che la Pietra Magica agisca continuamente.” Agatha fece tornare la Pietra della Luce al suo luccichio originale. “Tuttavia, questo metodo non funziona con tutti i tipi di Pietre Magiche. Solitamente, solo le Pietre della Nebbia con la più semplice forma di potere possono essere usate in questo modo, come le Pietre della Luce e le Pietre dell’Eco, che non sono di grande aiuto in battaglia.”


“Ma lo sarebbero nel castello,” disse Roland con entusiasmo, fissando la cassa di Pietre della Luce.


In un’epoca precedente a quella dell’elettricità, quelle cose sarebbero state una perfetta illuminazione, e lui era stufo della luce debole e tremolante delle candele. Le candele andavano bene d’inverno, ma lavorare in ufficio d’estate era una vera tortura, per non parlare di quanto fosse terribile per la sua vista. Ora, quelle Pietre Magiche avrebbero potuto illuminare l’intero castello, anche di notte.


“Lo sarebbero?” chiese Agatha con disapprovazione. “Penso che sarebbero più utili nei laboratori, soprattutto se vogliamo continuare a produrre ossigeno liquido di notte, perché le fiamme libere sono troppo pericolose.”


“Uhm… sta chiedendo di lavorare fuori orario oltre alle otto ore giornaliere?” Roland inclinò il capo. “Ahem, diamo prima un’occhiata alle Pietre Magiche nelle altre casse.”


Un rapido sguardo dimostrò che, oltre alle Pietre della Luce di varie forme e lucentezze, c’erano anche altre Pietre casuali. Secondo la Strega del Ghiaccio, nonostante quelle fossero tutte merci di inestimabile valore, appartenevano comunque al più basso livello di Pietre Magiche. Per esempio, c’erano le Pietre della Vigilanza che inviavano segnali e le Pietre dell’Esplorazione che localizzavano cose. “Non ero incaricata di tutto nella Torre di Pietra della Città Santa, ed ero praticamente separata dalla Società di Ricerca al tempo, perciò tutti i beni che trasportavo sono di poca importanza.”


“Cosa ci dici di questi libri?” Roland indicò i libri neri nelle altre casse. “Sono tutti registri di laboratorio?”


“Alcuni di questi sono i Principi Generali.” Agatha arrossì. “Volevo conservare una copia come guida per la promozione per le nuove streghe che volevano rivendicare le terre incolte.”


Perché questo risultava imbarazzante? Roland le lanciò un’occhiata curiosa e continuò ad esaminare le casse restanti.


“Questa cassa di legno… è un po’ strana.” Le parole di Sylvie gli fecero tremare e ritirare le mani immediatamente.


“C’è una trappola esplosiva?”


“No… c’è un inserto,” disse lei, esaminando la cassa. “E’ proprio in basso. Non l’avevo notato all’inizio perché credevo fosse solo una normale divisione.”


Roland estrasse tutti i libri dalla cassa, mostrando il fondo spesso. Anna squarciò con attenzione la tavola di legno e recuperò una cassa di ghisa.


“Che cos’è?” Roland, incuriosito, aprì il coperchio e vide un piatto metallico spesso incastonato di quattro cristalli colorati. Il suo aspetto rivelava che dovesse trattarsi di qualcosa di veramente unico. “Forse, dopo tutto, la Società di Ricerca ti ha lasciato degli oggetti di valore.”


Agatha sussultò. “Questo… non può essere!”


La sua reazione melodrammatica confuse gli altri quattro, e Roland mise immediatamente il piatto metallico a posto nella cassa. “Cosa c’è che non va?”


“Questo è il Sigillo della Volontà Divina!” disse incredula la Strega del Ghiaccio. “Come ha fatto Kagar ad entrarne in possesso?” Ricontrollò la scatola un paio di volte. “L’ha rubato dalle altre streghe della Società di Ricerca?”


“Forse la sua flotta è stata attaccata e qualcuno gliel’aveva affidato,” ipotizzò Roland. “Sono passati 400 anni, e non importa a chi appartenesse la cassa… cosa diavolo è il Sigillo della Volontà Divina?”


“Alcune Pietre Magiche, se messe insieme, possono avere abilità extra, alterare le proprietà dei loro poteri magici, o aumentarne gli effetti – questo era il più importante argomento di ricerca della Società.” Agatha sollevò con cura il piatto d’argento. “Le Pietre Magiche che vengono messe insieme si chiamano Sigilli, e il Sigillo della Volontà Divina è il tipo più potente. Le sue Pietre Magiche provengono tutte dai Demoni Anziani, e ce ne sono solo tre o quattro in tutta Taqila.”


Roland non poté fare a meno di fare un fischio per l’ammirazione. “Quanto è potente?”


“Può spazzare via il vostro intero castello.”


Il principe trasalì per lo shock.


“Non preoccupatevi, ha anche bisogno di una quantità preoccupante di potere magico – più sono le Pietre Magiche sul Sigillo, più è difficile attivarlo.” Agatha chiuse gli occhi, e due delle Pietre Magiche sul piatto metallico iniziarono a brillare, mentre la terza rimaneva spenta. Dopo un po’, sembrava che fosse esausta e lasciò andare il piatto, ansimando. “Le uniche streghe che riuscivano a utilizzare il Sigillo della Volontà Divina erano i due Capi dell’Unione.”


“Vuoi dire… le Trascendenti?”


Agatha annuì.


Roland rifletté per un po’ e disse, “Lascia che ci provi Anna.”


“E’ inutile,” disse Agatha, scuotendo la testa. “Le Straordinarie usano il loro potere in modo differente dalle streghe ordinarie, praticamente allenandosi tutto il tempo. Una volta evolutesi, la quantità di potere magico nei loro corpi supererebbe di gran lunga… cosa!”


Tutti videro che, non appena Anna aveva toccato il Sigillo, le quattro Pietre Magiche avevano iniziato subito ad illuminarsi una dopo l’altra, e dai margini del piatto metallico aveva iniziato a sgorgare una luce dorata simile a un fulmine. La luce d’oro si fece sempre più intensa, e il Sigillo brillava come il sole al suo sorgere!


“Lascialo andare subito!” strillò Agatha.


La luce svanì immediatamente come se non fosse mai apparsa. Anna fece un respiro profondo e ripose il Sigillo delicatamente dentro la cassa di ghisa. “Consuma molto potere magico, quindi probabilmente potrò usarlo solo due volte.”


Nel sotterraneo cadde un silenzio di tomba.


Meiling










 Erialis Oggi purtroppo c'è una brutta notizia da segnalare, la nostra traduttrice Meiling ci lascia pubblicherò altri suoi capitoli ma oggi in pratica è l'ultimo giorno. Ti auguro tante bellissime cose Meiling sei stata poco con noi ma ti vogliamo già bene. Detto questo vi lascio il suo saluto: 


Cari lettori, qui è la traduttrice Meiling che vi parla. Vi scrivo stavolta, ahimè, per salutarvi: ho dovuto lasciare lo staff di Novelle Leggere per impegni che mi impediranno di tradurre RTW per voi come invece ho fatto finora. Ma non temete! Vi lascio nelle mani delle mie abilissime colleghe traduttrici, ovviamente sempre coordinate dalla rigorosa editor Erialis; sono sicura che continueranno a svolgere insieme un ottimo lavoro! Nonostante questo “addio” (ma d’altronde continuerò a seguire la novel e la pagina Facebook come voi lettori, quindi è solo un “arrivederci”) è probabile che incontrerete ancora dei capitoli già tradotti da me in futuro e, senza fare spoiler, vi dico solo che vi aspettano delle belle avventure, quindi continuate a seguirci, mi raccomando! Tradurre RTW, fare esperienza in questo campo e scoprire il mondo delle webnovel, per me che amo tanto l’Oriente e le lingue straniere, è stata una bellissima esperienza. Ora mi ritroverò ad esplorare questo vastissimo e fantasioso mondo in veste di lettrice! Alla prossima, chissà che non mi becchiate in qualche commento su Facebook o sul sito. 


Meiling








                                


                                



