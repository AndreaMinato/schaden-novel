---
weight: 4050
title: Capitolo 405- Accompagnare
pubDate: 2025-08-07T11:37:50.984Z
tags:
    - rtw
---














La mattina dopo, Luna Misteriosa si precipitò in tutta fretta in ufficio, aveva delle grandi borse sotto gli occhi.


"Perché la sfera di vetro si è illuminata? Poi non ha più funzionato, a prescindere da quanto io abbia cercato di rilasciare il mio potere ..." subito dopo aver spalancato la porta non era riuscita a trattenersi dal raccontargli tutto.


"Così… in fretta?" Il Principe era un po' sorpreso. Posò la penna, prese il piccolo oggetto tra le mani di Luna Misteriosa e disse: "Pensavo che ci sarebbero voluti due o tre giorni".


Luna Misteriosa si chinò, appoggiò il mento sul bordo della scrivania e chiese battendo le ciglia: "Cosa diavolo era quella luce?"


"Quella era la luce elettrica”. Il Principe sorrise e disse: "Hai convocato un fulmine dal cielo".


"Un fulmine?" la ragazza non poté fare a meno di ripetere la parola con voce sommessa, e poi scosse la testa. "Ma non gli somigliava affatto. Questa luce era di un colore rosso arancio, e continuava a brillare. Il fulmine è sempre solo un lampo”.


"Il fulmine ha acceso il filamento, e ha fatto in modo che continuasse a brillare”. Il Principe svitò la palla di vetro e la mise da parte, poi disse: "Non è un problema che tu non lo capisca, più tardi ti farò vedere la vera luce elettrica ".


Gli occhi di Luna Misteriosa erano spalancati. Osservava ogni singolo movimento di Roland, aveva paura che le sfuggisse qualcosa. Il Principe avvicinò i due fili di rame e rimise a posto la sfera di vetro. "Ecco, ora continua a esercitarti".


"Questo è tutto?" la ragazza prese la base di fili, incredibilmente delusa.


"Proprio così" il Principe si coprì la bocca e disse "E non dimenticarti di chiudere le tende quando ti eserciti".


...


Lily era seduta sul bordo del letto a leggere la “Fondamenti Teorici di Scienze Naturali” quando Luna Misteriosa tornò nella stanza.


"Perché ti sei svegliata così presto oggi?" chiese sorpresa. "Visto che sei sveglia, portami la colazione, una frittata e del pane, per favore. Niente porridge”.


"No, non porterò la colazione ad una traditrice" disse Luna Misteriosa con un grugnito. Chiuse le tende e in un istante la stanza si fece completamente buia.


"Ehi, che stai facendo?" chiese Lily si accigliandosi.


"Mi esercito”. La ragazza si sedette sul pavimento e disse: "Chiudi le tende e nascondi la Pietra della Luce, è una richiesta di Sua Altezza".


"Bene, bene" La ragazzina alzò gli occhi al cielo e continuò: "Andrò a leggere in sala”.


"No, non puoi!" strillò Luna Misteriosa.


"Perché?" Lily le lanciò un'occhiata, "Non posso leggere se muoio di fame, e dovrei stare qui con te?"


"Uhm ...” Luna Misteriosa si bloccò per un attimo, "Ti porterò la colazione. Puoi restare qui?"


"Come?" domandò Lily molto interessata, "Hai paura del buio?"


"Per niente!" La ragazza gonfiò fuori le guance e dopo un momento mormorò: "Ho solo bisogno di compagnia".


Voleva che qualcuno assistesse ai suoi progressi e che restasse esterrefatto dal suo potere. Anche in caso di fallimento, sperava comunque che qualcuno la consolasse. Tuttavia, avrebbe preferito portarsi queste parole nella tomba piuttosto che confidarsi con Lily.


"Okay, starò con te questa volta, dal momento che sembri così patetica" disse Lily sbadigliando. "La colazione adesso, in fretta!"


Dopo averle portato a malincuore la colazione, Luna Misteriosa fu finalmente pronta a esercitarsi.


Lily inghiottì l'uovo soddisfatta e chiese: "Cosa farai? Magnetizzerai quella cosa che hai tra le mani?"


"No, lascerò che le forze magnetiche nella mia mano cambino rapidamente. Sua Altezza dice che produrrà tuoni e fulmini”.


Lily era stupita: "Tuoni e fulmini?"


"Esatto, sto per iniziare ...”.


"Aspetta," gridò la ragazzina avvicinandosi alla porta. "Adesso va bene, procedi”.


Luna Misteriosa emise un lungo respiro e richiamò ancora una volta il suo potere magico. Se l’avesse fatto nell’ accampamento dell’Associazione delle Streghe Alleate, la Mentore Cara l'avrebbe sicuramente sgridata per un comportamento simile. Tuttavia, Sua Altezza aveva sostituito di proposito tutti gli oggetti nella camera da letto che contenevano ferro, compresi i chiodi di ferro con altri in rame, facendo così in modo che lei si potesse esercitare.


A Città di Confine era stata trattata generosamente e non si sarebbe permessa di restare inattiva.


I ricordi di quello che aveva vissuto in città le affollarono la mente, immagine dopo immagine, vivide come una giostra. Questa volta Luna Misteriosa si scoprì rapidamente pronta. Il potere magico danzava tra le sue mani con maggiore flessibilità e un’intensità crescente.


Poi vide la luce elettrica. Come un fantasma blu che si rivela tra strati di nuvole, la luce durò un attimo e scomparve all'istante. Tuttavia, aveva chiaramente visto una traccia di luce elettrica. Era come un arco minuscolo, che si estendeva da un'estremità del filo di rame all'altra e si presentava con dolci suoni scoppiettanti.


Era lontano dalla fine.


Poi arrivò un secondo arco, e poi un terzo ... Notò con stupore che ogni volta che le forze magnetiche si trasformavano, producevano un’accecante luce elettrica, e le sue tracce cambiavano anche a seconda dei suoi movimenti. La direzione delle forze magnetiche cambiava rapidamente facendo avanti e indietro e un ponte di luce blu e bianco prese gradualmente forma tra i due fili di rame.


"Cos'è quello?" chiese Lily, che stava in piedi poco lontano, con gli occhi sgranati.


La luce elettrica era insignificante rispetto alla vampata rosso-arancione di ieri, ma faceva tremare d’emozione Luna Misteriosa. Era la prima volta che assisteva al suo potere! Paragonato alle linee invisibili di forze magnetiche che non riusciva a capire minimamente, il ritmo con cui l'arco elettrico danzava e la direzione del suo movimento erano completamente sotto il suo controllo. Quello era davvero un "fulmine" creato da lei.


L'elettricità genera il magnetismo e viceversa. Ecco cosa significa. Sentiva che il potere nel suo corpo era diventato più chiaro e visibile.


Luna Misteriosa si alzò in piedi e appoggiò la base metallica sulla scrivania. Lentamente lasciò andare le mani per far morire il potere magico, ma le estremità dei fili di rame continuavano a brillare, come lontane stelle tremolanti nell'oscurità.


Ora capiva meglio quelle parole.


In altre parole, l'elettricità è magnetismo e viceversa.


…


Roland si massaggiò il collo dolorante con una penna tra i denti.


"Hai bisogno di una mano?" La voce di Usignolo si manifestò vicino le sue orecchie.


"Ah, grazie" disse annuì leggermente. Usignolo quindi posò le sue due belle mani sulle spalle di Roland e iniziò a massaggiargli il collo con la giusta dose di forza.


Roland socchiuse gli occhi, godendosi quel momento di serenità. Per redigere il primo codice della città, che col tempo sarebbe diventato la Costituzione di tutte le leggi fondamentali, negli ultimi tre giorni si era svegliato prima delle guardie. E solamente quel giorno Roland aveva finalmente finito il progetto. Poiché non aveva alcuna conoscenza della legge, poteva solo annotare una decina di articoli in un linguaggio semplice basato sulla sua comprensione del sistema, e nel suo insieme non era più lungo di due pagine.


Cionondimeno, quegli articoli contenevano idee e ideologie di un nuovo mondo. Credeva che quel codice gli avrebbe permesso di realizzare un sistema completamente nuovo, che sarebbe stato completamente diverso dall'antico sistema feudale e lo avrebbe introdotto in tutto il continente espandendo il suo territorio. Con questo Codice come base, il suo nuovo regno si sarebbe indubbiamente distinto dagli altri.


"Vostra Altezza!" La porta dell'ufficio venne improvvisamente spalancata. Luna Misteriosa si fiondò dentro, in mano aveva la base in rame, gridando "Finalmente l'ho capito!"


Roland aprì gli occhi e vide la ragazza ritrarre le mani e mettere il "piccolo gioco" sulla scrivania.


"Osservi!" Non toccò il telaio del filo, ma c'era comunque un arco di luce dove i fili di rame erano stati tagliati.


Guardando quell’incredibile scena, Roland non poté fare a meno di spalancare la bocca. La penna all’angolo della bocca scivolò via e cadde sul pavimento.


Thea




                                


                                



