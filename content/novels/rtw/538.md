---
weight: 538
title: Capitolo 538- Il passare del tempo
pubDate: 2025-08-07T11:37:50.998Z
tags:
    - rtw
---






Dopo essere stato rifornito di cibo ed attrezzature, il Primo Esercito era di nuovo pronto a ripartire.






Questa era la missione dell’offensiva della seconda metà della primavera: conquistare Città di Salice e la Montagna del Drago Caduto. Prendere il controllo di Città di Salice avrebbe significato unificare le Regioni Occidentali, invece conquistare la Montagna del Drago Caduto avrebbe permesso loro di avere l’accesso facilitato ai Territori Meridionali.






Dal momento che queste due città erano ben fortificate, Roland aveva affidato il comando ad Ascia d’Acciaio e non avrebbe partecipato personalmente alla spedizione. Avendo già conquistato Città del Re, il morale dei soldati era alto. Inoltre questi soldati professionisti avevano pian piano raggiunto il prototipo di soldato che combatte nell’esercito moderno, il che significava che eseguivano fedelmente gli ordini di combattimento senza dover essere necessariamente guidati da Roland in persona. Perciò Roland era certo che sarebbero riusciti a conquistare le due città. Finché avessero operato facendo sempre prima un’indagine approfondita e avanzando successivamente con l’artiglieria per sfondare le difese, non avrebbero dovuto affrontare una grande resistenza da parte dei nemici.






Quindi il centro della sua attenzione sarebbe ora stato la ricostruzione dell’ordine dopo la guerra.






Fortunatamente Città di Salice non aveva tanti abitanti. Non avrebbe quindi avuto bisogno di instaurare un Comune secondario come aveva dovuto fare per l’area della Fortezza Longsong, ma sarebbero bastati degli uffici per ciascun Ministero. Al momento la Zona di Confine poteva offrire una serie di persone che avrebbero potuto ricoprire i ruoli della gestione di base, quindi non sarebbe stato difficile aggiungere Città di Salice al sistema politico della Città di Neverwinter.






Per quanto invece riguardava la Montagna del Drago Caduto, ne avrebbe affidato la gestione alla Contessa Spear. Dopo la caduta di Timothy, Spear aveva giurato la sua fedeltà a Roland ed era d’accordo ad accettare il modello di gestione generale della Regione Occidentale. Con il fine di aiutarla a prendere il controllo della città e a ripulirla dalla nobiltà ribelle, Roland credeva fosse necessario che il Primo Esercito presidiasse lì.






Inoltre, in futuro, sia che ci fosse stata l’annessione dei Territori Meridionali o che ci fosse stata la conquista della Città delle Sabbie Ferrose, la Montagna del Drago Caduto sarebbe comunque stata uno snodo chiave per il commercio. Quindi la presenza della guarnigione sarebbe servita anche per prevenire eventuali incidenti. Roland aveva intenzione di conquistare quella città a qualunque costo.






“In questo modo non ne rimarranno molti nel Primo Esercito,” disse accigliandosi Ascia d’Acciaio dopo essere stato messo al corrente del piano. “Cinquecento di loro saranno di guardia alla Città del Re, ne saranno inviati mille a Città di Salice e alla Montagna del Drago Caduto, quindi il numero di soldati disponibili che potrò mobilitare sarà non più di millecinquecento, la maggior parte dei quali farà parte dell’artiglieria. Di conseguenza la Città di Neverwinter probabilmente perderà temporaneamente la capacità di lanciare un qualunque tipo di attacco.”






“Come sta procedendo l’addestramento dei nuovi soldati reclutati durante i Mesi dei Demoni?”






“Non sono nemmeno lontanamente vicini alle truppe regolari,” disse Ascia d’Acciaio scuotendo la testa. “Hanno bisogno di continuare l’addestramento per almeno altri due o tre mesi.”






Roland non potè far a meno di ridere. Si ricordò di quando aveva creato per la prima volta la Milizia per resistere alle Bestie Demoniache: erano andati sul campo di battaglia dopo solo un mese e mezzo di addestramento. Ora, con la realizzazione di un esercito sempre più preparato, anche i criteri di idoneità di un soldato erano molto più elevati. Infatti fin quando i soldati fossero stati in grado di schierarsi secondo gli ordini e prendere la mira per sparare, anche in quest’era, avrebbero costituito un forte esercito: dopotutto dovevano solo saper mirare e sparare senza che ciò implicasse l’essere necessariamente sotto attacco nemico e rischiare la propria vita.






“Non preoccuparti. Per allora la guarnigione potrebbe essere rimpiazzata da queste nuove reclute e il combattere contro le guardie dei nobili potrebbe costituire per loro una sorta di addestramento.” Disse Roland con tono divertito, “Quando la delegazione di emissari per il reclutamento dei profughi farà ritorno, la popolazione della Città di Neverwinter raggiungerà un altro picco. A quel punto, potremo continuare ad espandere il nostro esercito.”






La conquista di Città del Re era ben lontana dalla fine, mentre quella della Montagna del Drago Caduto era solo all’inizio. Se tutto fosse andato bene, sperava di annettere l’intera Regione dell’Estremo Meridione prima dell’arrivo dei Mesi dei Demoni di quest’anno.






Se avesse potuto ottenere una fornitura stabile di acqua nera, avrebbe potuto far sì che le industrie della Città di Neverwinter si sviluppassero ulteriormente.






Poco dopo che Ascia d’Acciaio se ne fu andato, di fronte a Roland apparve silenziosamente Usignolo.






“Iffy vuole vedervi.”






…






Mentre guardava la strega dell’Associazione della Zanna Insanguinata entrare lentamente nell’ufficio, Roland potè notare dei cambiamenti.






I suoi passi non erano più così fermi come quando era arrivata lì per la prima volta; i suoi lunghi capelli castani erano un po’ spettinati, il che mostrava che, a quanto pareva, non si preoccupava di prendersene cura. Non appariva tanto vigile ed orgogliosa come prima; piuttosto sembrava alquanto confusa e persa.






In quel momento sembrava più una ragazza della sua vera età.






Iffy prima di tutto si inchinò e poi, dopo un lungo silenzio, aprì bocca: “Vostra Maestà, qual è… stata l’arma usata da Maggie?”






Roland si aspettava che glielo avrebbe chiesto. Annuì ad Usignolo che prese un revolver dalla sua vita e la mise sul tavolo.






“Era una pistola: uccide i nemici con dei proiettili alimentati dalla polvere da sparo.” Rimosse con abilità la cartuccia e tirò fuori i proiettili. “In particolare, i proiettili usati per colpirti sono stati modificati, altrimenti saresti stata uccisa sul colpo.”






Le labbra di Iffy si mossero come se avesse voluto dire qualcosa, ma alla fine ricacciò indietro le sue parole.






Roland prese un proiettile e lo sollevò davanti a tutti. “Vedi? Non è molto più grande di un dito, ma richiede lo stesso una complicata procedura per fabbricarlo. L’intero processo necessita del lavoro congiunto di centinaia di cittadini comuni e tre streghe. Nessuno dei due gruppi è superfluo. E le tre streghe sono quelle non combattenti che reputavi inutili. Ne sei ancora convinta?”






“Io…” Iffy sembrava esitante, ma alla fine non riuscì a proferire parola.






Roland non le diede molto tempo per riflettere. Continuò: “Forse non potranno competere con te in termini di abilità, ma questo non significa nulla. Sebbene un cittadino comune non possa abbattere una bestia feroce a mani nude, sono comunque gli esseri umani che comandano il mondo e non le bestie.”






“Preferisco chiamare le streghe non combattenti come “streghe assistenti”. Grazie alle loro abilità, possono dare alla stragrande maggioranza della gente comune nuove capacità, come quelle guardie che combattono con lunghe spade e scudi: grazie all’aiuto di quegli strumenti, gli esseri umani riescono a battere le bestie. In un certo senso, le streghe assistenti sono migliori delle streghe da combattimento.”






“Ma le armi che avete inventato… posso avere un ruolo maggiore se poste nelle mani delle streghe da combattimento,” disse Iffy a bassa voce.






“La differenza non è molto ovvia, o comunque non lo è abbastanza da cambiare l’esito di una guerra.” Roland scosse la testa. “Immagina questo: mentre sei di fronte a dieci soldati comuni che hanno una tale arma, che probabilità hai di vincere? Nel mio territorio, possono produrne dalle sette alle otto pistole di questo tipo ogni giorno, ma quante streghe da combattimento ci sono invece? Inoltre, l’avere l’arma di per sé non basta. Dobbiamo anche saperla tenere. A tale scopo abbiamo bisogno di una produzione di massa e di un team logistico nel quale le streghe assistenti giocano un ruolo insostituibile.”






Rimontò la pistola e la restituì ad Usignolo. “So che per te è complicato capire subito tutto ciò. Ma la ragione per cui gli esseri umani sono migliori delle bestie è che i primi usano la loro saggezza per creare un potere che il mondo non ha mai avuto prima. A questo scopo, il potere magico è sicuramente lo strumento migliore, eppure tu lo stai sprecando.” Si fermò per un momento. “Proprio questo pomeriggio, le riserve del Primo Esercito eseguiranno un’esercitazione usando dei fucili carichi. Ti consiglio di osservarli così che potrai vedere con i tuoi stessi occhi quale sia il vero potere.”






“I tempi sono cambiati, Iffy.”






…






Aki 








                                


                                



