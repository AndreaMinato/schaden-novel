---
weight: 673
title: Capitolo 673- Sacrificio
pubDate: 2025-08-07T11:37:51.013Z
tags:
    - rtw
---










I credenti della Chiesa salverebbero mai una strega?






Yorko non si accorse che aveva ormai dimenticato il suo bacon e di essere tutt’orecchi ad ascoltare Annie che continuava il racconto.






“Aiutarono Eroina ad uscire dalla cella. Grazie a loro, riuscì a non farsi trovare dalla Chiesa. Dopo la fine della battaglia, i sopravvissuti dell’Armata del Giudizio provvidero a fornirle cibo e vestiti per un lungo periodo di tempo, fino a quando il loro esercito non si ritirò ad Hermes e furono costretti a dirsi addio. Prima della partenza, tutti i membri dell’Armata del Giudizio che erano stati tenuti prigionieri nella stessa cella le espressero la loro gratitudine.”






Yorko aggrottò le sopracciglia. “Ma per quanto riguarda il titolo di “Eroina”, può essere che…”






“Lei è un’Eroina.” Era sempre Annie che parlava. “Non importa come i cittadini che hanno ricevuto le sue cure la considerino, lei ha di fatto salvato migliaia di persone in Città di Cuore di Lupo, incluse Amy ed io. Si merita questo titolo.”






L’Ambasciatore sospirò. Non aveva la minima idea che le streghe avessero sofferto più di quanto si fosse immaginato. Se fosse stato lui ad essere trattato in modo ingiusto come loro, avrebbe visto chiunque come suo nemico e tentato di uccidere tutti per vendetta. Certamente non si sarebbe mai più fidato di nessuno.






Lo sdegno di Yorko riguardo all’essere costantemente sospettato si dissipò gradualmente.






“Le sue gambe… forse possono essere guarite.”






“Davvero? Sei serio?”






“Cosa dovremmo fare?”






In un istante, tutti gli sguardi si posarono su Yorko, incluso quello di Eroina. Dal suo aspetto, non poteva avere più di 18 o 19 anni. Anche se le disgrazie erano cadute tutte addosso a lei, non era ancora stata devastata dalle insidie e dalle fatiche che aveva dovuto affrontare durante la battaglia. I suoi occhi, invece di essere pieni di confusione, erano colmi di speranza.






“Ahem, non ne sono sicuro.” Yorko si strofinò il naso. “Una volta, Hill disse che c’erano oltre trecento streghe a Graycastle. Il loro potere del diavolo… no, intendo le loro abilità dovrebbero essere varie giusto? È molto probabile che tra di loro ci sia qualcuno capace di rigenerare arti amputati o addirittura farne crescere di nuovi.”






“Trecento?” Esclamò Numero 76 sorpresa. “Come è riuscito il Re di Graycastle a riunire così tante streghe?”






“Si tratta di una storia lunga. Il mio vecchio amico è un Re nato. Vide attraverso il complotto della Chiesa tanto tempo fa. Non solo permette alle streghe di condurre una vita normale nel suo dominio, ma sostiene anche l’innocenza delle streghe e diffonde questa idea in tutto il Regno. Con il tempo, sempre più streghe si rivolsero a lui per protezione e decisero di lavorare per lui.” Yorko colse questa opportunità per lodare eccessivamente Roland. “Quindi non dovrete affatto preoccupavi per la vostra vita futura. Sua Maestà afferma che ognuno, in Neverwinter, è adatto ad un impiego, incluse le streghe.”






“Che genere di impieghi?” Gli occhi di Amy stavano scintillando.






“Come faccio a saperlo… non sono mai stato a Neverwinter.” Pensò Yorko tra sé e sé. “Uhm, naturalmente, questo dipende dalle vostre abilità. Ad esempio, se una è in grado di manipolare le fiamme, potrebbe diventare un fabbro. Se invece è capace di evocare tornadi, potrebbe lavorare ad un mulino a vento per attivarne le pale, qualcosa del genere.” Yorko iniziò a balbettare. “In ogni caso, Sua Maestà sta pianificando di costruire una nuova Città del Re nelle Regioni Occidentali, avrà sicuramente bisogno di persone. Anche se le vostre abilità non possono essere d’aiuto, potreste sempre lavorare come delle persone comuni.”






“Sembrerebbe davvero una buona notizia.” Annie guardò Amy che stava per dire qualcosa. “Ma le bugie suonano sempre più piacevoli rispetto alla realtà. Per il momento, io…”






“Ho capito, ho capito. Non hai ancora piena fiducia in me, giusto?” Yorko allargò le braccia. “Allora dovrai credere ai tuoi occhi quando arriverai lì.”






“A proposito, come hai conosciuto Eroina?” Aggiunse Numero 76.






“Quando Città di Cuore di Lupo cadde, abitavo in casa di Amy. Notai il comportamento curioso dei soldati dell’Armata del Giudizio. Li pedinai di nascosto e scoprii Eroina.” Rispose Annie sistemando il falò. “Incontrammo Spada Spezzata diversi mesi più tardi. Era stata catturata dai credenti della Chiesa che presidiavano la zona e stava per essere mandata alla Città Santa. Ho teso un’imboscata all’unità che la stava scortando e riuscii a salvarla.”






“Da sola?”






“Se sono preparata, assalire un gruppo di soldati non è più difficile di attaccare un branco di animali.” Disse Annie placidamente. “In seguito all’imboscata, però, la Chiesa intensificò di parecchie volte le operazioni di ricerca e non avevamo nessun luogo in cui nasconderci. Ci aggregammo ai rifugiati e lasciammo Cuore di Lupo. Proseguimmo sempre verso sud fino ad arrivare all’orfanotrofio di Città del Bagliore dove ci sistemammo.”






“Che fuga drammatica” commentò Numero 76 sospirando.






“Ma il traguardo è ancora lontano” pensò Yorko. “Nonostante la caccia da parte del Regno dell’Alba non sia esasperante come quella della Chiesa, il numero di eserciti che le inseguono è più che sufficiente per ucciderle tutte.” Yorko sperò che le preoccupazioni di Hill fossero solamente paure infondate, altrimenti Appen Moya non li avrebbe mai lasciati liberi. Fintanto che fossero ancora nel territorio del Regno dell’Alba, non potevano considerarsi al sicuro.






Scosse la testa per scacciare questi pensieri fastidiosi. “Finiamo la cena e andiamo a dormire presto. Abbiamo ancora un lungo viaggio davanti a noi.”






Sorprendentemente, nei giorni seguenti non incontrarono nessun ostacolo. Seguirono il percorso pianificato dal Mago e riuscirono ad evitare di entrare nelle città. Scelsero esclusivamente i percorsi delle aree rurali. Cinque giorni più tardi, raggiunsero il Crinale del Vento del Regno dell’Alba. Ancora un altro giorno di marcia verso sud li avrebbe portati al nord di Graycastle.






Yorko si sentì un po’ più sollevato.






Non gli piaceva la sensazione di dover stare all’erta tutto il tempo, il minimo rumore nella notte lo svegliava. In confronto a lui, Numero 76 era più composta. Si prendeva cura sia delle streghe sia di Yorko.






In pochi giorni, Numero 76 si era totalmente amalgamata con queste streghe. Era in particolare intimità con Amy, la più ingenua, che la considerava quasi come la sua quarta sorella.






Yorko si appoggiò sui soffici cuscini mentre volgeva lo sguardo verso le infinite montagne serpeggianti e i campi dorati fuori dalla finestra. Iniziò a canticchiare involontariamente.






Aveva fallito nell’adempiere ai suoi doveri di Ambasciatore, ma al contempo, stava portando quattro streghe al suo vecchio amico. Se Hill non si fosse stagliato, come lo avrebbe ricompensato Sua Maestà?






Mentre era ancora assorto nei suoi pensieri, il Mago, responsabile della sicurezza, si presentò da lui da dietro il convoglio. “Signore, potremmo essere nei guai. Pare che siamo stati pedinati.”






“Cosa?”






Il cuore di Yorko gli salì in gola. Sporse rapidamente la testa fuori dalla finestra ma non notò niente di inusuale.






“Ci sono dei cavalieri a sette od otto miglia di distanza da noi. Non potete vederli da questa distanza.” Il Mago spronò il cavallo al trotto per mantenere la stessa velocità della carrozza. “Non stanno marciando velocemente ma noi siamo ancora più lenti. Se le cose continuano di questo passo, prima o poi ci raggiungeranno e ci vedranno.”






“Sei certo che siano nostri nemici?”






“No. Ho dato un’occhiata da lontano ma non ho avuto l’occasione di accertarmene. Sono circa venti o trenta persone, tutti completamente equipaggiati. Non hanno nessun cavallo di scorta. Suppongo che ci abbiano rintracciato tramite le impronte degli zoccoli.”






“Cosa dovremo fare allora?” Yorko si fece prendere subito dal panico.






“Dobbiamo scendere dalle carrozze e proseguire a piedi. C’è un bosco qui vicino dove i cavalli non possono passare, così potremo impedire la marcia dei cavalieri.” Il Mago rispose con un tono basso. “Ma ciò farebbe solo in modo che la loro velocità diventi uguale alla nostra. Una volta che ci avranno raggiunti, per noi sarà la fine. Se vogliamo liberarcene definitivamente, uno di noi dovrà condurre il convoglio e deviarli sulla strada principale.”






Fece una pausa e continuò: “In altre parole, qualcuno deve sacrificarsi.”










Aris
                                


                                



