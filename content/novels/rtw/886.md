---
weight: 8860
title: Capitolo 886- Armi ed Arte
pubDate: 2025-08-07T11:37:51.037Z
tags:
    - rtw
---






<em>“Rinforzi? Ma si rende conto di cosa sta dicendo?”</em> Pensò Tangen tra sé e sé contraendo le labbra. “<em>Sarebbe inutile se i rinforzi non dovessero riuscire ad attraversare il percorso. O intende forse rinforzi che possono polverizzare Hermes all’istante e passare attraverso le rovine della Città Santa? Se è questo il caso, avranno bisogno di minimo una dozzina di giorni per prepararsi al colpo.”</em>






Notando che Nail non aveva alcuna intenzione di aggiungere altro al riguardo, Tangen decise di lasciar perdere questo argomento.






Una delle entrate per la Scalinata delle Nuvole era su una scogliera non lontana dal Crinale Ventofreddo. Entrarono da una grotta a malapena visibile dall’esterno. Quando poterono nuovamente vedere il cielo sopra la testa, si ritrovarono quasi a mezz’aria. L’aria era umida, le nuvole e la nebbia fitta riempivano la strada. Capirono subito perché questo passaggio veniva chiamato Scalinata delle Nuvole poiché era come se stessero salendo verso il Paradiso.






Malgrado la via pericolosa, fintanto che il tempo era buono, il percorso era affidabile. Tangen aveva esagerato nel descrivere la pericolosità della Scalinata delle Nuvole per evitare che il Primo Esercito la usasse. Non aveva detto a Nail che un paio di mercanti aveva rinforzato la stabilità della grotta e migliorato il percorso con assi e zeppe così da poter usare di continuo questo percorso per evadere le tasse. Come risultato, tutte le voci sulla sua pericolosità erano false.






In mezza giornata, Tangen aveva guidato Nail e i suoi uomini su e giù per il percorso tre volte. Senza alcuna strada montana o passaggio creato dalla Città Santa, il percorso aveva considerevolmente accorciato la distanza. Per la fanteria leggera, era più efficiente percorrere questa via piuttosto che la strada principale.






Tangen notò che Nail stava ripetutamente prendendo note in un libriccino. Oltre al linguaggio quotidiano largamente usato su tutto il continente, c’erano anche dei simboli sconosciuti che non aveva mai visto. Tangen rimase sorpreso del fatto che un soldato non solo sapesse leggere e scrivere, ma possedesse anche conoscenze che lui non riusciva a capire. Se non l’avesse visto con i suoi stessi occhi, probabilmente non ci avrebbe mai creduto.






Tangen si era unito alla Camera di Commercio per imparare la contabilità e come registrare le transazioni. Aveva speso un intero oro reale solo per la sua educazione commerciale primaria. Non capiva perché se Nail sapeva scrivere e leggere, avesse comunque scelto una carriera così rischiosa, lavorando come un soldato e mettendo la propria vita a rischio sul fronte. Nonostante l’esercito di Roland Wimbledon fosse impressionante, non c’era una guerra senza morti. Nessuno poteva garantire che il prossimo non sarebbe stato lui.






Tuttavia, durante la loro conversazione, Tangen scoprì che leggere, scrivere e disegnare mappe non erano considerate “abilità avanzate”. Pareva che ogni membro del Primo Esercito possedesse queste capacità.






<em>“Ma cosa stanno pensando tutti?”</em>






Tangen era ancora più confuso.






Quando tornarono all’accampamento, era quasi calata la notte. C’era non poco brusio intorno alle tende. Vide un gruppo di soldati discutere animatamente di qualcosa. Tutti i loro occhi erano fissi sul falò al centro dell’accampamento.






“Pare che i rinforzi siano arrivati.” Nail sogghignò.






“Lo penso anch’io.” Zio Sang sorrise. “Mi chiedo quali facce familiari vedremo stavolta.”






“La Signorina Fulmine e la Signorina Maggie devono essere tra di loro.” Il capo dell’unità accelerò il passo. “Andiamo a dare un’occhiata.”


<em> </em>


<em>“Co-cosa... Signorina?”</em>


<em> </em>


<em>“I rinforzi che aspettavano, sono... donne?”</em>






Tangen li seguì a ruota. Trovò uno spiazzo libero, si alzò sulla punta dei piedi e guardò in direzione della folla. Vedendo i “rinforzi”, si sentì quasi svenire.






<em>“Ma che diamine? Loro sarebbero i rinforzi?”</em>


<em> </em>


<em>“Sono soltanto un mucchio di bambini!”</em>






Specialmente quella i cui capelli toccavano quasi terra. A giudicare dal viso rotondo e luminoso e dagli occhi scintillanti della bambina, Tangen pensò che non dovesse avere più di dieci anni.






Le altre erano solo un po’ più grandi. Avevano tutte un aspetto fragile e minuto, le cui braccia e gambe non erano nemmeno spesse quanto un suo pugno. Pensò che non sarebbero state di alcun aiuto sul campo di battaglia, dato che probabilmente non sarebbero riuscite a sollevare una spada.






<em>"Questo è ridicolo - Aspetta ..."</em>






Una delle ragioni della sua incertezza risiedeva nell’aspetto fisico di quelle ragazze. Erano molto più belle di qualsiasi donna ordinaria. Inizialmente non aveva notato la loro bellezza unica, ma quando un gruppo di loro si riunì insieme, realizzò immediatamente che dovevano essere streghe.






Le streghe non erano orribili come le persone pensavano che fossero. Se fosse vero che fossero potenti come i Demoni dell’Inferno, avrebbero distrutto la Chiesa e i Regni mondani da tanto tempo.






Essendo un commerciante esperto e ben informato, Tangen sapeva che con una Pietra Divina della Vendetta, perfino un cavaliere poteva facilmente uccidere diverse streghe tutte insieme. Le streghe non erano più forti delle persone ordinarie quando i loro poteri venivano resi inutili.






Ma tutto divenne più complicato quando venne presa in considerazione l’influenza di un’altra persona.






Tangen trattenne il respiro e posò gli occhi su un’altra ragazza dai capelli verdi.






L’aveva già vista una volta... alla celebrazione nella Città della Notte Perenne. Nonostante non fosse la ragazza più bella del gruppo, era più attraente di chiunque altro avesse visto alla celebrazione. Nessuno avrebbe mai dimenticato un’elegante signorina con un carattere così forte e distinto.






Era Edith Kant, la figlia del Duca della Città della Notte Perenne, conosciuta anche come la Perla della Regione Settentrionale.






Poteva essere affascinante ed incantevole nella vita di tutti i giorni, ma anche valorosa e abbastanza impavida da tagliare la testa dei suoi nemici sul campo di battaglia utilizzando la sua lunga spada. Si diceva che la sua abilità nella scherma fosse sbalorditiva come il suo aspetto. Tuttavia, ciò che le persone temevano di più, era il suo imprevedibile ed anche leggermente eccentrico modo di fare. Tutte le persone che l’avevano sdegnata, avevano dovuto pagare un prezzo esorbitante per la loro insolenza. Quando si parlava di aneddoti sulla Perla della Regione Settentrionale, i residenti di Città della Notte Perenne potevano andare avanti per diverse notti.






Sembrava che il Duca Kant si fosse interamente schierato con il nuovo Re; altrimenti non avrebbe mai permesso alla sua amata figlia di venire da sola e senza scorta alle caserme. Inoltre, dall’atteggiamento rispettoso con cui il Vicecomandante del battaglione trattava Edith, Tangen giudicò che non avrebbe disonorato il suo titolo di “Perla” anche se si fosse trovata fuori dalla Regione Settentrionale.






L’esercito del nuovo Re era talmente potente da aver anche sconfitto la Chiesa.






Combinando l’aiuto delle streghe e quello di Edith Kant con il suo invincibile esercito, il nuovo Re sarà causa di grandi guai per l’esercito del Regno dell’Alba.






Oltre ai “rinforzi”, Tangen fu incuriosito anche da qualcos’altro.






Vide degli strani oggetti di ferro vicino al falò. Ad un primo sguardo, la struttura simmetrica sembrava un’asta da spalla per il trasporto degli oggetti, con un cestino attaccato ad entrambe le cime dell’asta, ognuno contenente quattro file di cilindri di metallo. Tutti i cilindri avevano code appuntite e grandi teste. Non riuscì subito a capire di cosa fossero fatti.






Per qualche ragione, si sentiva leggermente disturbato alla vista di quegli oggetti di metallo.






Dopo averli studiati per un po’, capì finalmente da dove proveniva la sua ansia.






I nove cilindri, alti come un uomo adulto, erano quasi identici. Dalle loro grandi teste fino alle loro code appuntite, avevano tutti la stessa curvatura liscia!






Questa scoperta gli fece sudare le mani. Tangen sapeva che quello era il materiale più duro del mondo, i metalli dovevano essere ripetutamente fusi e martellati prima di venire battuti in una forma. Tutti i fabbri che conosceva gli avevano detto che richiedeva una grande abilità per forgiare della ferramenta con una bella forma e una superficie liscia.






Quale fantastica tecnica doveva essere, per riuscire a modellare un pezzo di ferro da cinque piedi in una curva liscia!






Ed usare la stessa tecnica per produrre nove repliche?






Se avesse raccontato questa storia ad un qualsiasi fabbro di Città della Notte Perenne, lo avrebbero deriso per la sua ignoranza.






Sarebbe stato più comprensibile se tutti e nove i cilindri fossero state raffinate opere d’arte, ma sorprendentemente non lo erano.






Dal colore grigiastro e dal modo sciatto in cui venivano conservati, Tangen sapeva che questi cilindri non erano costosi e delicati pezzi d’arte.






Dovevano essere qualche genere di arma unica dato che erano stati trasportati qui alle caserme dai “rinforzi”.






Ciononostante, queste robuste e resistenti armi imprimevano, in qualche modo, un particolare piacere estetico, come se fossero delle opere d’arte. L’intenso shock causato da questo puro contrasto era indescrivibile e inaudito.






Tangen deglutì e si accorse che non poteva più considerare se stesso “ben informato”.






Per queste persone, pareva che la guerra fosse diventata qualcos’altro.






Un mondo oltre la sua immaginazione.






<em>Aris</em>
                                


                                



