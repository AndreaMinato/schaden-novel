---
weight: 1111
title: Capitolo 1111 - Ling Xie’er
pubDate: 2025-09-29T06:11:08.875Z
tags:
    - tmw
---


Capitolo regolare,
8 capitoli in coda totali (8 Alessandro)
0/1 sponsorizzazioni 1 euro a capitolo,
-Schadenfreude


La domanda diretta della ragazzina confermò praticamente i suoi sospetti.


Yi Yun decise di chiedere direttamente: “Sei il Seme del Fuoco del Dio Eretico?”


La ragazza batté le palpebre e annuì.


Nei rotoli di pergamena dell’alchimista divino, non si faceva menzione della capacità del Seme del Fuoco del Dio Eretico di cambiare aspetto. Perciò, era probabile che l’avesse fatto solo dopo la morte dell’alchimista, prendendo le sembianze della bambina.


Il Seme del Fuoco del Dio Eretico aveva sviluppato una coscienza dopo un lungo periodo di tempo prima di cambiare aspetto.


Ling Xiaoxiao era l’unica forma umana che avesse visto in questo mondo sotterraneo. Tuttavia, al momento non c’era traccia di lei. Il suo corpo probabilmente si era ridotto al nulla dopo centinaia di milioni di anni.


Solo quando la formazione aveva iniziato a perdere potenza, producendo il fenomeno, la ragazza e questo tempio di pietra sotterraneo avevano potuto rivedere la luce del giorno.


Ma perché il Seme del Fuoco del Dio Eretico lo aveva condotto lì?


“Sei stata un’anima solitaria in questo mondo sotterraneo per centinaia di milioni di anni. Se avessi potuto lasciare questo posto, l’avresti fatto già da tempo. Eppure, sei rimasta qui per tutto questo tempo e mi hai persino guidato fin qui. Perché?” Chiese Yi Yun.


“Voglio lasciare questo posto, ma non posso…” Disse la ragazzina.


Si sedette sul disco della formazione, dondolando le gambe snelle come rizomi di loto. “Anni fa, il padrone ha utilizzato le formazioni del mondo per crearne una propria. Era sicuro di poterci riuscire, ma anche dopo la sua morte, non ha potuto resuscitare la signorina Xiaoxiao.
La formazione continuò a funzionare e, dopo chissà quanto tempo, io ho gradualmente preso forma. Anche io volevo salvare la signorina Xiaoxiao, ma… anche dopo aver esaurito tutte le mie forze, ho solo visto la formazione indebolirsi.”


“A causa del completo esaurimento delle mie energie, caddi in un sonno profondo. Non so per quanto tempo abbia dormito, ma quando mi sono svegliata, centinaia di milioni di anni erano passati senza che me ne rendessi conto. La formazione naturale qui si è fusa con quella del mio padrone.”


“Io ero parte della formazione del padrone, così ora che si è fusa con la formazione del mondo, ho scoperto di non potermene più andare.”


La ragazza chinò la testa arrivata a quel punto. “Diverse volte in passato, sono venute delle persone che hanno tentato di portarmi via. Ma ogni volta che provano a decifrare la formazione, finiscono per esserne uccise.”


Delle persone erano state uccise qui in precedenza?


Yi Yun esitò un momento. Prima della comparsa del fenomeno del Mare di Sabbia della Sepoltura del Sole, il numero di persone che potevano entrare in questa terra era estremamente esiguo. Inoltre, i mostri terrificanti e la formazione letale all’interno avrebbero probabilmente annientato qualsiasi potente esperto.


Quanto ai membri della società commerciale dei Segreti Divini, avevano avuto bisogno di usare la bussola dei Segreti Celesti per localizzare l’area e ingannare i mostri usando gli abiti funerari di giada per arrivare fin qui. Erano ancora più impotenti in queste condizioni.


Troppi guerrieri erano morti o erano rimasti gravemente feriti mentre cercavano opportunità. Riflettendoci, Yi Yun sospirò.


Vedendo l’espressione del giovane, la bambina sembrò sentirsi in colpa.


Lei voleva solo lasciare quel posto. Era rimasta sola troppo a lungo e intrappolata per centinaia di milioni di anni.


“Non c’è bisogno di sentirsi in colpa. Le persone che vengono qui cercano tesori. Dove c’è un tesoro, c’è naturalmente pericolo.” Yi Yun intuì cosa pensava la ragazzina, non si aspettava che sarebbe stata così gentile.


Non si chiamava forse Seme del Fuoco del Dio Eretico?


Dal nome sarebbe sembrato qualcosa di altero, anche se non completamente malvagio, e di una schiettezza senza riserve.


Tuttavia, questa giovane signorina non sembrava corrispondere a quell’immagine.


“Perché ti chiami Seme del Fuoco del Dio Eretico?” Yi Yun non poté fare a meno di chiedere.


La ragazza scosse la testa e disse: “Neanch’io lo so. Sono nata con alcuni ricordi frammentati. Tuttavia, dopo chissà quanto tempo, questi ricordi frammentati sembrano essere stati sigillati. In seguito, ho lasciato la voragine e ho seguito il padrone, maturando e diventando lentamente più forte.
Dopo la morte del padrone, ho impiegato probabilmente decine di milioni di anni per assumere gradualmente una forma…”


Anche se si diceva che i tesori naturali e spirituali di massimo livello potessero assumere forma umana, sarebbe stato davvero difficile riuscirci anche per questi artefatti


Il Seme del Fuoco del Dio Eretico aveva assorbito energia di puro Yang nella formazione per un periodo di tempo straordinariamente lungo prima di riuscirci.


Non sapeva se la ragazzina potesse essere considerata come dotata di una forma spirituale. Yi Yun avvertiva in lei un sangue vitale non diverso da quello delle persone comuni. Poteva persino percepire l’anima nel suo corpo.


Era per questo che Yi Yun l’aveva scambiata per Ling Xiaoxiao. Era un essere umano vivente, quindi non si era immaginato che potesse essere il Seme del Fuoco del Dio Eretico.


“Hai un nome?” Chiese Yi Yun.


La ragazza scosse la testa.


“Allora ti darò un nome… Tu sei in questa enorme formazione per salvare Ling Xiaoxiao. Sebbene tu non abbia avuto ancora successo, hai preso questa forma proprio per quello. La tua nascita è anche dovuta a Ling Xiaoxiao, quindi perché non ti chiami Ling Xie’er d’ora in poi?”


Ling Xie’er?


La ragazza esitò un momento prima di annuire rapidamente. Inclinò la testa mentre rifletteva, come se le piacesse molto il nome.


“Sì!”


Ling Xie’er sorrise. Immediatamente, l’atmosfera fredda nella formazione si attenuò, acquisendo un senso di calore.


Yi Yun lo trovò interessante. In quanto fuoco dell’Eretico Divino, aveva vissuto centinaia di milioni di anni e dato vita a una vita non diversa da quella umana, eppure rimaneva incontaminata come un foglio bianco.


Aveva detto di avere ricordi frammentati alla nascita. Che ricordi erano? Potevano derivare dalla sua vita precedente?


Yi Yun sentiva che forse le origini di Ling Xie’er non fossero così semplici.


Scuotendo la testa, Yi Yun guardò la formazione che si era sviluppata naturalmente. Ling Xie’er aveva detto che ne faceva parte e che ormai si era fusa con essa. Allora, il lago e la formazione erano probabilmente legati l’uno all’altro.


Al momento, era calmo, ma una volta che avesse tentato di rompere l’equilibrio della formazione, sarebbe finito in pericolo.


Ling Xie’er alzò lo sguardo e disse: “Hai intenzione di decifrare la formazione del mondo?”


“Sì, non fa male provare.” Disse Yi Yun.


Ling Xie’er scosse la testa. “Ma… sei troppo debole. Le persone di prima erano molto più forti di te, eppure hanno fallito.”


Detto questo, fece una breve pausa prima di continuare: “Ti ho portato qui dentro il calderone dell’alchimista divino perché sono stata sola troppo a lungo e volevo chiacchierare con qualcuno. In realtà, non spero che tu possa portarmi fuori.”


Sentire una bambina dire improvvisamente quanto fosse debole lo imbarazzò, e Yi Yun si strofinò il naso. In effetti, Ling Xie’er aveva ragione. Era piuttosto debole.


Tuttavia, aveva i suoi punti di forza. Sebbene il suo livello di coltivazione fosse basso, aveva quattro frutti del Dao a nove foglie condensati nel suo corpo. Quando si trattava della formazione del mondo e della comprensione delle leggi di puro Yang, Yi Yun poteva dirsi all’apice della perfezione.


Decifrare la formazione del mondo non era una questione di livello di coltivazione, ma di intuizione nomologica.


Pensando a questo, Yi Yun volò fuori dal calderone dell’alchimista divino e si diresse verso le pergamene lasciate dall’alchimista. Questi rotoli neri contenevano le note finali sulla formazione.


Dopotutto Yi Yun era un Divino Maestro della Desolazione. Aveva una grande comprensione nell’arte della raffinazione alchemica. Un altro dei suoi vantaggi.


“Aspetta e vedrai. Forse sono in grado di realizzare ciò in cui altri prima di me hanno fallito…”


