---
weight: 12210
title: Capitolo 1221 - L'orizzonte della voragine
pubDate: 2025-12-16T14:55:26.663Z
tags:
    - tmw
---


Capitolo sponsorizzato, ringraziamo Alessandro!
7 capitoli in coda totali (7 Alessandro)
0/1 sponsorizzazioni 1 euro a capitolo,
-Schadenfreude


Fuori dalla città delle Miriadi, sul pendio rivolto a sud della montagna del Dono Celeste, si trovava un'umile capanna di paglia. Era dietro un campo di erbe medicinali e sembrava una qualsiasi comune abitazione di un villaggio di mortali.


In quel momento, un anziano vestito d'azzurro era seduto su una sedia di bambù davanti alla casa, sorseggiando con calma un tè fatto con foglie grezze.


Quando Yi Yun arrivò davanti alla capanna di paglia, guardò l'anziano che beveva il tè. Osservandolo, ebbe la sensazione che il vecchio che sorseggiava il è, il campo di erbe, la capanna di paglia e l’ambiente circostante formassero un mondo indipendente, eppure tutto si univa in modo così naturale.
Ogni singola tegola e mattone sembrava contenere leggi in grado di creare un'atmosfera del genere. Chi non avesse avuto un occhio allenato, l'avrebbe trovata un luogo ordinario.


"Anziano Mo, posso condividere una tazza del suo tè?" Chiese Yi Yun con un lieve sorriso.


L'Anziano Mo alzò lo sguardo e gli diede un’occhiata. Le sue pupille viola sembravano contenere un potere sconfinato.


"Naturalmente." L'Anziano Mo tese una mano, facendo sì che la bevanda uscisse dalla teiera e si versasse in una rozza tazzina di porcellana, che volò verso Yi Yun.


Yi Yun la afferrò e la bevve d'un fiato. Dopo che il tè caldo gli scorse lungo la gola fino allo stomaco, sentì una piacevole e rinfrescante sensazione diffondersi attraverso gli arti.


"Tè eccellente!" Esclamò Yi Yun con aria spensierata.


Yi Yun era ben informato grazie agli appunti del Divino Alchimista. Sapeva che il tè spirituale era fatto con erbe, ma nonostante le sue conoscenze non riusciva a discernerne l'origine.


"Che tè è questo?" Chiese Yi Yun.


"Questo è uno dei prodotti locali del luogo da cui provengo. Si chiama Tè Senza Radici." Spiegò l'Anziano Mo.


"Tè Senza Radici?"


Un tè senza radici era un concetto interessante.


Sentendolo menzionare il luogo d'origine, Yi Yun chiese: "Anziano Mo, posso chiederle chi sia la sua maestra? Perché la sua maestra desidera incontrarmi?"


"Non spetta a me mettere in discussione le intenzioni della mia maestra. Tuttavia, stia tranquillo: la mia maestra non ha alcuna intenzione di farle del male. Le verrà spiegato il motivo del suo interesse quando vi incontrerete." Disse l'Anziano Mo sorridendo.


Yi Yun annuì. Non credeva che la maestra dell'Anziano Mo nutrisse secondi fini nei suoi confronti. In tal caso, la forza dell'Anziano Mo sarebbe stata sufficiente per attaccarlo apertamente. Non c'era bisogno di fare tanta fatica.


Era curioso. Perché la maestra dell'Anziano Mo si sarebbe interessata a lui?


"Se rimango ancora nella città delle Miriadi, attirerò solo guai. Posso quindi accompagnarla ad incontrare la sua maestra, Anziano Mo.” Disse Yi Yun.


"I guai di cui parla si riferiscono a chi ha mandato le Mani Sacre del Fuoco Celeste?" Chiese l'Anziano Mo.


"Sì." Rispose immediatamente Yi Yun. "Sa chi sia quella persona?"


Yi Yun ormai aveva un conto in sospeso con il mandante, quindi desiderava naturalmente ottenere quanti più dettagli possibile su di lui.


"Ne so qualcosa, ma è meglio che lo chieda alla mia maestra." Rispose l'Anziano Mo.


"Ha qualcun altro a cui vorrebbe dare l'addio?"


Yi Yun pensò ad alcune persone.


"Sì."


L'Anziano Mo si alzò e fece un cenno gentile. Come se stesse sfiorando il paesaggio su un ritratto, la capanna di paglia, il campo di erbe, la sedia e il tè scomparvero, trasformandosi in una foresta che si fuse con le piante e gli alberi circostanti.


"Andiamo!"


Yi Yun se ne andò e tornò nella città delle Miriadi con l'Anziano Mo.


Vedendo le figure di Yi Yun e dell'Anziano Mo apparire simultaneamente sopra la sua tenuta, il signore della città capì che Yi Yun stava per partire.


La città delle Miriadi era, dopotutto, troppo piccola. Inoltre, Yi Yun era destinato a livelli più alti. Non potevano trattenerlo.


La principessa Volpe Bianca, Fata Youqin, così come Dong Xiaowan e Ru'er erano nella città delle Miriadi. In quel momento, la voce di Yi Yun risuonò nelle loro orecchie.


"Sono qui per dare a tutte voi l'addio."


Yi Yun se ne stava andando?


Le ragazze accorsero. Dong Xiaowan lo guardava con nostalgia. Ru'er non poté fare a meno di tirare la manica di Yi Yun. "Signore..."


Desiderava profondamente seguire Yi Yun, ma era troppo debole. Non poteva essergli d'aiuto in alcun modo.


Lo stesso valeva per Dong Xiaowan. Tenne la mano di Ru'er e disse a Yi Yun con voce tenue: "Giovane maestro, Ru'er ed io saremo qui. Continueremo ad occuparci della galleria Yun Xin. Attenderà per sempre il suo ritorno."


Forse Yi Yun non sarebbe mai tornato, ma la galleria Yun Xin sarebbe rimasta per sempre nella città, tramandata nella città delle Miriadi proprio come la leggenda di Yi Yun.


La principessa Volpe Bianca si avvicinò a Yi Yun con attenzione. I suoi lunghi capelli ondeggiavano nella brezza gentile e i suoi occhi simili a stelle sembravano contenere un lieve sorriso. "Yi Yun, spero che avremo la possibilità di incontrarci di nuovo in futuro."


Lei aveva ottenuto un'inaspettata opportunità prima di giungere nella città delle Miriadi, rincontrando Yi Yun. In futuro, Yi Yun si sarebbe diretto verso mondi ancora più elevati. Anche la principessa Volpe Bianca puntava a quei livelli.


Sebbene non fosse talentuosa come Yi Yun, lo avrebbe sempre seguito sulla via marziale.


Yi Yun guardò per un momento nei suoi occhi. "Va bene!"


Dopo essersi voltato a dare un'ultima occhiata, Yi Yun annuì e disse a tutti: "Vado."


Volò nel cielo dove l'Anziano Mo lo stava aspettando. L'Anziano Mo tese una mano e squarciò lo spazio. Immediatamente apparì un'enorme fenditura spaziale. All'interno della fessura c'erano un cosmo stellare in costante mutamento e tempeste ululanti. Sembrava condurre ad un altro mondo.


Chi non fosse stato abbastanza forte non sarebbe stato in grado di attraversare la fenditura spaziale.


L'Anziano Mo fece il primo passo dentro e Yi Yun lo seguì da vicino.


Weng!


Lo spazio tremò mentre la fessura si chiudeva. In un batter d'occhio, il cielo azzurro si riparò. Era come se Yi Yun non fosse mai stato lì.


"Se n'è andato..." Fata Youqin guardò il cielo e la sua espressione si colorò di malinconia.


Yi Yun e lei erano su livelli completamente diversi. Dopo la separazione di oggi, forse, il divario si sarebbe solo ampliato...


Nel frattempo, dall'altra parte della fenditura spaziale.


Nel momento in cui Yi Yun attraversò la fenditura, fu avvolto in una tempesta spaziale. Un qi vitale color oro pallido avvolse la superficie del suo corpo, isolandolo dai terrificanti poteri della tempesta.


La figura dell'Anziano Mo era davanti a lui. Procedeva come se si stesse godendo una piacevole brezza.


In un batter d'occhio, apparirono in uno spazio cosmico vuoto.


"Continuiamo. È ancora molto lontano." Disse l'Anziano Mo.


L'Anziano Mo squarciò di nuovo lo spazio con la mano, aprendo un'altra fessura...


Dopo aver ripetuto questo procedimento altre otto volte, lo sguardo di Yi Yun si accese all'improvviso.


Erano arrivati in un ambiente coperto da lieve nebbia. Non erano più nello spazio profondo, ma in un mondo particolare.


Persino Yi Yun aveva fatto fatica a sopportare l'esperienza di attraversare lo spazio otto volte.


Tuttavia, quando entrò in questo mondo, Yi Yun si sentì mentalmente rinfrescato. Si rilassò all'istante.


"Questo è..." Yi Yun percepì che si trattava di uno spazio indipendente. Era un enorme mondo in miniatura.


Sembrava che fosse questo il mondo in cui risiedeva la maestra dell'Anziano Mo. Non c'era modo di indovinare quanti chilometri avessero percorso per arrivare in questo mondo. Avevano lasciato da tempo il Cielo Empireo dello Yang Divino.


"Questo è il regno Mare del Miraggio." Disse l'Anziano Mo.


"In quale dei dodici Cieli Empirei siamo?" Chiese Yi Yun.


L'Anziano Mo sorrise lievemente e guardò le nuvole infinite davanti a lui. "Questo non è uno dei dodici Cieli Empirei, ma l'orizzonte della voragine."

