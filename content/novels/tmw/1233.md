---
weight: 1233
title: Capitolo 1233 - Stanno andando bene le tue rapine
pubDate: 2025-12-26T18:25:12.447Z
tags:
    - tmw
---


BUON NATALE A TUTTI :)
Capitolo sponsorizzato, ringraziamo Alessandro!
8 capitoli in coda totali (8 Alessandro)
0/1 sponsorizzazioni 1 euro a capitolo,
-Schadenfreude


Yi Yun rimase un po’ senza parole quando sentì l'uomo dall’aspetto raffinato pavoneggiarsi. Perché queste persone che avevano già tentato la prova sette volte potevano ancora riprovarci? Non c'era da stupirsi che fosse così affollato di candidati. Molti che fallivano la prima volta tornavano, ma non era uno spreco di manodopera?


Dal punto di vista di Yi Yun, la prova della Cresta delle Miriadi di Divinità doveva essere molto severa. Forse prevedeva diverse fasi di selezione. Coloro che fallivano erano molto al di sotto dei requisiti richiesti, quindi, per quante volte tornassero, era inutile.


Ma molto presto, Yi Yun capì perché alla Cresta delle Miriadi di Divinità non importava permettere ai guerrieri di partecipare più volte. Chiunque si registrasse doveva pagare una tassa di iscrizione di dieci Giade Spirituali per ottenere un gettone per la prova. Con così tante persone, venivano distribuiti circa settemila-ottomila gettoni. Secondo i suoi calcoli, ogni prova organizzata fruttava alla Cresta delle Miriadi di Divinità un guadagno di settanta-ottantamila Giade Spirituali.


Realizzato ciò, Yi Yun rimase di nuovo un po’ senza parole. Non c'era da stupirsi che organizzassero le prove con così grande fervore. C'erano montagne di Giade Spirituali da guadagnare, perché non farlo? Era solo un male per quelle persone che, pur essendo molto al di sotto dei requisiti, continuavano a sognare di entrare nella Cresta delle Miriadi di Divinità. Ma di chi era la colpa se non riuscivano a capire da soli la situazione?


"Che coda lunga…"


Una coda di diecimila persone si muoveva a passo di lumaca nonostante ci fossero più punti di registrazione. Ogni persona che si registrava doveva compilare un modulo con i propri dati; quindi, Yi Yun stimò che ci sarebbe voluto un giorno prima che arrivasse il suo turno.


I guerrieri avevano una pazienza straordinaria, ma questo non includeva Yi Yun. Soprattutto considerando il fatto che non dava molta importanza all’evento. Non era veramente interessato a entrare nella Cresta delle Miriadi di Divinità, gli interessava solo trovare Vecchio Serpente.


"Ehi, ti serve un gettone di registrazione e il modulo? Solo cento Giade Spirituali. Non c'è bisogno di fare la coda."


Nel frastuono generale, Yi Yun sentì una voce. Dando un'occhiata, vide alcune persone losche mescolate alla folla, che andavano in giro a vendere i gettoni di registrazione.


Vedendo ciò, Yi Yun ne fu divertito. Non erano forse dei bagarini?


Nella sua vita precedente, alle biglietterie delle stazioni dei treni o dei concerti più in voga, c'erano sempre bagarini che rivendevano a prezzi alti biglietti ottenuti con vari mezzi.


Sembrava che questo mondo non facesse eccezione.


Dovrei… comprare anche io un biglietto da un bagarino?


Proprio mentre Yi Yun rifletteva sulla questione, notò che Ragazza Serpente lo guardava con circospezione. La giovane a volte sembrava un po' ottusa ma, ogni volta che si trattava di soldi, era come un topo in allerta. Aveva una sensibilità naturale per qualsiasi pericolo che minacciasse il suo borsellino.


Yi Yun tossì seccamente una volta e stava per parlare.


Ma in quel momento, Yi Yun sentì improvvisamente un vecchio urlare a squarciagola: "Offerta imperdibile per i gettoni di registrazione! Solo novantotto! Novantotto, gente! Ci rimetterete solo se non lo comprate, e sarete fregati se non lo comprate. Transazione in contanti sul posto e il gettone sarà vostro."


Quando Yi Yun sentì l'urlo, rischiò di strozzarsi. Anche gli altri bagarini che vendevano i gettone lo facevano in modo discreto, chiedendo privatamente ai candidati se ne volevano uno. Nessuno era come il vecchio, che sembrava desiderasse avere un megafono.


Yi Yun si voltò per guardare e, in effetti, vide alcuni supervisori della Cresta delle Miriadi di Divinità con espressioni estremamente scontente. Anche se guadagnare Giade Spirituali era uno degli obiettivi dell'organizzazione della prova di reclutamento, era un obiettivo più nascosto. In superficie, lo facevano come parte del processo per selezionare discepoli per la Cresta delle Miriadi di Divinità. Era un'occasione estremamente solenne. Con quel vecchio che urlava così, l'atmosfera diventava più simile a un mercato.


Proprio mentre Yi Yun stava considerando se provare a trattare con il bagarino, o se avessero dovuto spendere novantotto Giade Spirituali per comprare un gettone di registrazione, notò che l'espressione di Ragazza Serpente era un po' strana.


"Uh… Che c'è?"


"Quel… quel vecchio che urla l'offerta imperdibile per il gettone… è il mio maestro… Vecchio Serpente…" Disse imbarazzata.


Era rimasta completamente senza parole dalle azioni del suo maestro. Dopo essere stati separati per così tanti anni, non si aspettava di rincontrarlo in quel modo.


"Lui è Vecchio Serpente?"


Yi Yun batté le palpebre. Anche se aveva immaginato che l'esperto sarebbe stato un po' diverso dagli altri, la situazione presente lo lasciò un po' stordito.


Dato che aveva trovato Vecchio Serpente, non c'era bisogno per lui di partecipare alla prova di reclutamento della Cresta delle Miriadi di Divinità. Con questa idea in mente, si diresse verso Vecchio Serpente.


"Novantotto Giade Spirituali! Novantotto Giade Spirituali! Vendita lampo dei gettoni di registrazione!" Vecchio Serpente stava urlando con tutte le sue forze quando vide improvvisamente Yi Yun avvicinarsi. La sua vecchia faccia si illuminò immediatamente con un ampio sorriso. Sembrava proprio un pappone di un bordello.


"Che ne dici, ragazzo. Vuoi comprare un gettone di registrazione? Dopo aver comprato questo mio gettone di registrazione, ti garantisco che diventerà un'opportunità d'oro, permettendoti una scalata fulminea. Entrerai nella setta entro un decennio, diventerai un Guardiano in un secolo e un Anziano in un millennio!"


"Riguardo a questo…" Yi Yun sentì una nuvola nera sopra la testa quando sentì quelle parole. "Signore… Non sono qui per comprare un gettone di registrazione. Un’amica mi ha incaricato di cercarvi."


"Amica? Quale amica?"


Quando il vecchio sentì che Yi Yun non era lì per comprare un gettone, cancellò immediatamente il sorriso dal viso.


"Anziano, possiamo parlare in privato?" Disse Yi Yun porgendo i suoi rispetti.


Anche se il Vecchio Serpente di fronte a lui era un po' particolare, gli mostrò comunque il dovuto rispetto. A prescindere da tutto, una persona presentata da Huan Chenxue doveva avere qualcosa di speciale.


"Di' qui quello che hai da dire. Non rovinarmi gli affari. Proprio qui, proprio ora è il momento migliore per vendere i gettone di registrazione. A proposito… Eh?"


Quando il vecchio vide Ragazza Serpente tra la folla, spalancò immediatamente gli occhi. "Ragazza, cosa ci fai qui!?"


Mentre parlava, lasciò Yi Yun da parte e si diresse verso Ragazza Serpente. "Sono anni che non ci vediamo. Il tuo livello di coltivazione è cresciuto. Com’è? Stanno andando bene le tue rapine in questi ultimi due anni? Forse ora hai un po’ di denaro di riserva, e sei qui per dare al tuo maestro qualche soldo per l'alcool in segno di devozione?"


Vecchio Serpente aveva una voce naturalmente potente. Non nascondendo deliberatamente la sua voce, molti guerrieri presenti si voltarono immediatamente verso Ragazza Serpente.


Quindi il vecchio era il maestro della giovane.


In quel momento, la Ragazza Serpente desiderò di trovare un buco in cui nascondersi. Quando aveva visto il vecchio, era stata piuttosto contenta. Dopotutto, non lo vedeva da anni. Anche se aveva molti difetti, lui l'aveva cresciuta e le aveva insegnato molte cose.


Tuttavia, questo senso di affetto filiale durò meno di tre secondi. La Ragazza Serpente desiderava poter cacciare via a calci il vecchio e dichiarare di non conoscerlo.


Era troppo fottutamente imbarazzante.


Anche se rapino davvero la gente, potresti evitare di urlarlo?


Era sotto gli occhi di tutti che il maestro era un bagarino che speculava sul mercato nero, mentre la sua discepola era una piccola ladra. Il duo maestro-discepola era davvero unico nel suo genere!


In effetti qualcuno non riuscì a trattenersi dal ridere. Il giovane vestito in modo elegante che aveva partecipato alla prova della Cresta delle Miriadi di Divinità per sette volte guardò la Ragazza Serpente con un'espressione canzonatoria. Aveva pensato di comprare un gettone da un bagarino, ma ora che c'era uno sviluppo interessante in coda, non aveva fretta. Poteva continuare a fare la fila.


"Vecchio, accidenti a te. Ho solo i pochi soldi che mi servono per la coltivazione. Come posso avere soldi di riserva per te da sperperare in vizi?"


A quella menzione, la Ragazza Serpente si infuriò. Il vecchio era proprio impenitente. Anche se crescere una figlia era un compito faticoso, lui aveva iniziato a darsi ai vizi quando lei era adolescente. Non aveva fatto una singola buona azione.


La sua coltivazione in tutti questi anni era ardua. Non aveva mai avuto ciò di cui aveva bisogno e poteva solo contare su se stessa per 'guadagnarselo'.


