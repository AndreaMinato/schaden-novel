---
weight: 1303
title: Capitolo 1303 - Terrazza del Cuore Splendente
pubDate: 2026-02-16T13:35:04.509Z
tags:
    - tmw
---


Capitolo regolare,
6 capitoli in coda totali (6 Ducan)
0/1 sponsorizzazioni 1 euro a capitolo,
-Schadenfreude


"Ci sono così tanti esperti. Non si vedono città come questa sull'Isola Chiaro Lunare." Disse una delle ragazze della Luna Chiara con fare malinconico.


Mentre attraversava la città Pozza di Nuvole, era incantata dagli esperti e dai negozi di ogni forma e dimensione.


La signora dell'Isola Chiaro Lunare disse: "Ci sono davvero molti esperti qui, ma non c'è bisogno di stupirsi troppo. Nel Mare Calmo, gli esperti sono concentrati nelle sette. La maggior parte degli abitanti delle città sono mortali.
Ma qui, la città stessa è il territorio di una setta. Visto che l'Incontro delle Vette del Sud Celeste attrae molti esperti, naturalmente rende tutto più grandioso."


Jing Yuesha annuì: "La maestra ha ragione. È semplicemente in una situazione diversa rispetto al Mare Calmo."


Mentre Jing Yuesha parlava, tutti sentirono un ricco qi vitale inondarli. Alzarono lo sguardo e videro un maestoso palazzo. Era costruito interamente con mattoni fatti di Giada Spirituale di grande e anche in parte di suprema qualità.


Era appesa una targa davanti: Terrazza del Cuore Splendente.


La Giada Spirituale era la valuta comune della voragine. Era davvero stravagante usarla per costruire un intero edificio.


"Che tipo di posto è questo?" Chiese Xia Zijian per curiosità.


"La Terrazza del Cuore Splendente è un ristorante, una delle attività della setta del Cuore della Pillola. La setta del Cuore della Pillola non è da sottovalutare, anche se la sua forza è inferiore ai tre antichi paesi del Gran Mondo del Sud Celeste.
Tuttavia non influenza solo il Gran Mondo del Sud Celeste, ha molte filiali distribuite in tutta la voragine. Contandole tutte, la setta del Cuore della Pillola è un colosso, ancora più potente dell'Impero Fuorinuvola.” Spiegò Jing Yuesha.


Anni fa aveva viaggiato per il Gran Mondo del Sud Celeste, e quindi conosceva molto bene la sua situazione politica e sociale.


"Più potente dell'Impero Oltre le Nuvole?"


Xia Zijian ne fu un po' stupito. La voragine era semplicemente troppo vasta. Le profonde eredità delle sue molte grandi fazioni erano inimmaginabili.


Jing Yuesha ridacchiò e continuò, "Questa Terrazza del Cuore Splendente è molto famosa nella città Pozza di Nuvole. Non servono piatti comuni, hanno una specialità chiamata la Fenice in Cerca d'Amore tra le Nuvole. Innumerevoli persone vengono qui per provarla, ma è molto difficile averne anche solo un assaggio. Ci vogliono secoli per ottenere una prenotazione. L’ho visitato un decennio fa e sono stata abbastanza fortunata da ricevere una carta VIP. Posso mangiare alla Terrazza del Cuore Splendente senza prenotazione. Siete interessati ad assaggiare i loro piatti?"


Jing Yuesha era piuttosto compiaciuta di sé. Si considerava una sorta di guida nel Gran Mondo del Sud Celeste. Si era trovata bene durante il viaggio precedente e le dava soddisfazione poter offrire un pasto sontuoso in un locale esclusivo ai membri della sua isola e del Capitolo del Fulcro Celeste.


"Va bene, proviamo." Xia Zijian era molto interessato. "A proposito, sorella minore Yuesha, come hai ottenuto la tua carta VIP?"


Jing Yuesha divenne ancora più contenta. Si voleva proprio complimentare con Xia Zijian: ‘Sei proprio perspicace. Stavo aspettando che qualcuno facesse quella domanda!’


Jing Yuesha finse deliberatamente di essere indifferente e disse: "Non è stato niente di che. Mi è stata data dalla Terrazza del Cuore Splendente. In realtà, non accetta richieste per carte VIP. Naturalmente considerano il livello di ricchezza del cliente, ma sopratutto la fama e la posizione. Quando viaggiavo per il Grande Mondo del Sud Celeste, ho combattuto alcuni geni della città Pozza di Nuvole. Me la sono cavata abbastanza bene, guadagnandomi un po' di fama. È stato allora che la Terrazza del Cuore Splendente mi ha inviato una carta VIP.”


"Oh, davvero?"


Lo sguardo di Xia Zijian si accese. Immediatamente si entusiasmò. In quanto giovane talento, era ansioso di eccellere sugli altri ed era molto sicuro di sé.


Dato che Jing Yuesha aveva ottenuto una carta VIP, significava che poteva farlo anche lui. Quando l'Incontro delle Vette del Sud Celeste fosse iniziato, sarebbe sicuramente diventato famoso!


Quando fosse arrivato il momento, avrebbe potuto rubare la scena davanti all'Isola Chiaro Lunare e vincere l'ammirazione delle bellezze della setta, così come la lode dei suoi superiori del Capitolo del Perno Celeste.


"Visto che siete tutti interessati, entriamo e diamo un'occhiata." Disse Ren Yunzong con un sorriso. Era ovviamente in grado di cogliere lo spirito competitivo che si stava formando tra i giovani e lo considerava positivo.


...


La Terrazza del Cuore Splendente accettava solo prenotazioni, ma non sembrava essere il centro dell'attenzione come ci si poteva aspettare. Molte delle sue stanze private individuali erano vuote.


Dopo che il gruppo di persone entrò nella Terrazza del Cuore Splendente, un’addetta attraente arrivò immediatamente. "Posso chiedere se avete una prenotazione…"


Prima che la cameriera potesse finire di parlare, Jing Yuesha sbatté la sua carta VIP sul tavolo.


Con un nitido schiocco, Jing Yuesha disse con calma: "Trovami una stanza privata. Una più grande. Ho molte persone con me."


La cameriera guardò la carta VIP e disse con un sorriso cortese. "Mi dispiace. La Terrazza del Cuore Splendente non ha più posti liberi oggi."


"Eh? Perché?"


Jing Yuesha era un po' sbigottita. "Non avete delle stanze private che sono vuote? Inoltre ho una carta VIP. Perché mi dici che non ci sono posti?"


La cameriera rispose: "Oggi è il compleanno della principessa Gioia Rossa. Inoltre, l'occasione coincide con l'Incontro delle Vette del Sud Celeste, quindi la Principessa Gioia Rossa ha usato il suo compleanno come opportunità per offrire un banchetto e invitare tutti i suoi amici. Ha prenotato ogni stanza privata in questo piano."


"Prenotato... prenotato ogni stanza?" Jing Yuesha era sbalordita. "Le stanze della Terrazza del Cuore Splendente non sono molto esclusive? Una carta VIP non permette di prenotare una sola stanza? Come può prenotare l'intero piano mentre io non posso prenotare nemmeno una stanza?"


"Al riguardo..." L'inserviente guardò timidamente Jing Yuesha. "È perché il livello VIP della Principessa Gioia Rossa è molto alto mentre il suo livello VIP è insufficiente..."


Quando la cameriera disse quelle parole, Jing Yuesha quasi soffocò.


Il suo livello VIP era insufficiente!


Jing Yuesha si sentì avvampare. Aveva pianificato di portare il gruppo a mangiare alla Terrazza del Cuore Splendente e pavoneggiarsi. Voleva ordinare un tavolo di specialità della Terrazza del Cuore Splendente. La Fenice in Cerca d'Amore tra le Nuvole sarebbe stata sicuramente molto acclamata una volta che fosse stata servita.


Eppure non solo non era riuscita a pavoneggiarsi, era finita per sembrare una sciocca.


All'epoca, quando la Terrazza del Cuore Splendente le aveva dato una carta VIP, si era davvero compiaciuta. Ma riflettendoci, non aveva mai chiesto che livello fosse la carta VIP. Poteva essere la carta VIP di grado più basso? Se l'avesse saputo prima, non l'avrebbe accettata!


Jing Yuesha era seccata. L’imprevisto l’aveva colta alla sprovvista. Non si era mai sentita così imbarazzata in tutta la sua vita. Se fosse successo solo davanti alle discepole dell'Isola Chiaro Lunare, sarebbe andato bene. Ma era successo di fronte al Capitolo del Fulcro Celeste e... a Yi Yun!


Jing Yuesha era già esasperata da quel tipo. Desiderava far capire a quella canaglia arrogante quanto fosse famosa nella città Pozza di Nuvole, ma ora Yi Yun non sarebbe morto dalle risate?


Pensandoci, l'imbarazzata Jing Yuesha non poté fare a meno di lanciare uno sguardo furtivo a Yi Yun. Non stava mostrando molta emozione dalla sua espressione. Sembrava sorridere ma non era sicura se fosse solo una sua impressione. Aveva proprio la sensazione che Yi Yun la stesse prendendo in giro.


Jing Yuesha strinse i denti e inviò una trasmissione della voce di nascosto alla bella cameriera. "Cara, potresti fare un'eccezione? Non ci sono molte stanze private al piano di sopra? Posso pagare un extra..."


L'inserviente che era stata messa in una posizione difficile scosse la testa. C'erano stanze al piano di sopra ma non erano prenotabili al livello di Jing Yuesha. In qualsiasi altro momento avrebbe potuto fare l'eccezione, ma si stava tenendo l'Incontro delle Vette del Sud Celeste. Ogni stanza era molto richiesta.


"Yuesha, lascia perdere!" Disse Jing Yueyin. Non le importava se poteva mangiare o no alla Terrazza del Cuore Splendente. Non c'era motivo di causare una disputa per questioni del genere.


Proprio mentre Jing Yueyin finiva di parlare, entrò un gruppo di persone. A guidarli era una ragazza vestita di rosso. Pareva sulla ventina, aveva occhi a mandorla e labbra color ciliegia. Aveva una figura procace e lunghe gambe slanciate.


"Il mio banchetto è pronto?" Chiese la ragazza. La sua voce estremamente piacevole era forte e chiara.


"Principessa, è venuta presto. Certo, abbiamo finito i preparativi."


Una donna sulla trentina arrivò all’improvviso ed entrò nella conversazione. Con un sorriso raggiante, si avvicinò per dare il benvenuto alla ragazza vestita di rosso.


"Come posso trascurare il banchetto di compleanno della principessa Gioia Rossa? Naturalmente tutto è stato preparato alla perfezione."


La donna sembrava ospitale. Sebbene la Terrazza del Cuore Splendente avesse l'appoggio della setta del Cuore della Pillola, era comunque un ristorante.


Dato che l'attività era gestita nella città Pozza di Nuvole, capiva come la cordialità fosse necessaria al successo dell'attività. La donna era la terza direttrice della Terrazza del Cuore Splendente quindi naturalmente si era fatta avanti a dare personalmente il benvenuto a un'ospite distinta come la principessa Gioia Rossa.


"Va bene, scusa per il disturbo, zia Su." La principessa Gioia Rossa fu molto educata con la donna.


E mentre parlava, la principessa Gioia Rossa notò Jing Yuesha e rimase sorpresa: “Sei tu?”


Anche Jing Yuesha naturalmente l’aveva vista. In effetti, l'aveva riconosciuta nel momento in cui era entrata. La sua espressione era peggiorata già da un po'.


Jing Yuesha strinse i pugni e disse arrabbiata: "Quindi sei la principessa Gioia Rossa!"


Anni fa, aveva viaggiato per il Gran Mondo del Sud Celeste e conosciuto molte persone nella città Pozza di Nuvole, tra cui proprio la principessa Gioia Rossa. Naturalmente c’era stata un po’ di tensione tra le due quando si erano incontrate per la prima volta.


Non si sarebbe mai aspettata di imbattersi di nuovo nella principessa Gioia Rossa in questo viaggio. Quanto era vero che i nemici si incrociavano spesso lungo la strada!


