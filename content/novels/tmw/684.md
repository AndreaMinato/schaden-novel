---
weight: 6840
title: Capitolo 684 - Entrare nelle Divine Lande Selvagge
pubDate: 2024-06-07T20:46:59.581Z
tags:
    - tmw
---


Le vaste Divine Lande Selvagge erano sconfinate. C’erano pochissime tracce di essere umani nelle loro profondità, ma oggi tutti gli esperti della famiglia Lin erano entrati in questi territori in una potente formazione.

Il mondo Tian Yuan era molto distante dalle Divine Lande Selvagge. Inoltre non c’erano altre formazioni di teletrasporto qui, così ci sarebbe voluto almeno un mese per procedere.

La famiglia Lin aveva seguito le istruzioni di Yi Yun, facendo evacuare tutti i mortali e i guerrieri di basso livello nella famiglia. Erano divisi in gruppi, che avevano radunato alcune delle ricchezze della famiglia mentre lasciavano con riluttanza il loro quartier generale.

Gli esperti della famiglia Lin invece accompagnarono Yi Yun e Lin Xintong nelle Divine Lande Selvagge.

Era relativamente facile per questo gruppo di esperti viaggiare per le Divine Lande Selvagge con Yi Yun e Lin Xintong a fare loro strada. Ignorando le specie primordiali che riempivano questi territori, solo provare a trovare la razza della Desolazione era estremamente difficile. Gli esseri umani non sapevano dove abitassero, così avrebbero corso il rischio di perdersi ed entrare in un’area pericolosa.

Nel corso di decine di milioni di anni, le Divine Lande Selvagge avevano rivelato terre piene di grandi pericoli. Perfino un esperto all’Ascensione Celeste avrebbe rischiato di perdere molti guerrieri se avesse portato la giovane generazione della sua famiglia in posti del genere.

I guerrieri all’Ascensione Celeste potevano essere forti, ma potevano a stento resistere ad un Vero Spirito Primordiale delle Divine Lande Selvagge. Senza preparativi precedenti o una mappa, inoltrarsi imprudentemente nelle Divine Lande Selvagge avrebbe causato disastri.

Yi Yun e Lin Xintong potevano avere familiarità con le Divine Lande Selvagge, ma non potevano identificare tutte le zone pericolose. Tuttavia, quando raggiunsero una distanza di un milione di chilometri, videro un gruppo di persone coperte da tatuaggi a cavallo di bestie feroci che caricavano verso di loro.

Yi Yun poteva capire che erano truppe di guarnigione. La razza della Desolazione aveva schierato diverse truppe di guarnigione per sorvegliare vari posti delle Divine Lande Selvagge.

Queste truppe di guarnigione non erano da sottovalutare. Anche se non c’erano esperti tra di loro, potevano mobilitare le specie primordiali delle Divine Lande Selvagge o sfruttare i pericoli dell’ambiente per attaccare il nemico. Il loro potere combattivo era estremamente terrificante!

E le truppe di guarnigione di piccole dimensioni erano distribuite per le Divine Lande Selvagge. Erano nascoste e ce n’erano così tante. Erano coordinate tra di loro ed erano formidabili.

Nella Tomba delle Anime, la razza della Desolazione non avrebbe potuto competere con quella umana, ma nelle Divine Lande Selvagge sarebbe stata come un drago dei fiumi che entrava nel mare. Erano i sovrani assoluti delle Divine Lande Selvagge.

Un membro della razza della Desolazione all’Apertura Yuan era già estremamente terrificante in un ambiente del genere, figuriamoci un Grande Imperatore come il Ragazzo Pastore.

Durante la guerra tra esseri umani e la razza della Desolazione, gli esseri umani erano sempre stati più sulla difensiva fin dai tempi antichi. Praticamente nessun essere umano avrebbe osato attaccare le Divine Lande Selvagge, potevano scontrarsi solo nei propri territori.

Il motivo per cui la razza della Desolazione aveva potuto competere con quella umana per decine di milioni di anni era dovuto alle sue grandi eredità. Anche se tutti i clan del mondo Tian Yuan avessero unito le forze per attaccare le Divine Lande Selvagge ad ogni costo, avrebbero comunque corso il rischio di essere annientati completamente!

Naturalmente, se i membri della razza della Desolazione avesse attaccato il mondo Tian Yuan in massa, avrebbero perso il loro vantaggio naturale lasciando i loro territori.

Il gruppo delle truppe di guarnigione si muoveva molto velocemente. Viaggiava rapido come il vento. Cavalcavano a pelo ed erano coperti da tatuaggi, con un atteggiamento aggressivo.

Gli Anziani della famiglia Lin potevano capire che non erano truppe ordinarie. Le loro aure erano davvero formidabili e il loro capo era ancora più terrificante.

Gli esperti della famiglia Lin strinsero la presa sulle loro armi di nascosto. Anche se non credevano che sarebbe scoppiata una battaglia, era sempre meglio rimanere vigili.

Tuttavia la famiglia Lin non si aspettava che a chilometri di distanza, queste persone sarebbero balzate giù da cavallo e si sarebbero fatte avanti, salutando rispettosamente Yi Yun.

“Come ha ordinato la regina della Desolazione, l’abbiamo aspettata qui a lungo per darle il benvenuto signorino Yi!”

Yi Yun ovviamente aveva informato Jiang Xiaorou prima di portare la famiglia Lin nelle Divine Lande Selvagge e tutte le truppe di guarnigione che costellavano questi territori avevano l’ordine di ricevere Yi Yun.

La famiglia Lin tirò un sospiro di sollievo. Erano anche sorpresi della posizione importante che Yi Yun ricopriva tra la razza della Desolazione. Erano molto cortesi con lui. Il capo delle truppe di guarnigione probabilmente era simile ad un generale e non solo era venuto di persona a ricevere Yi Yun, era anche smontato dalla sua cavalcatura a chilometri di distanza e si era avvicinato a piedi per porgere i suoi rispetti.

“Mi scuso per il disturbo, generale.”

Yi Yun ricambiò il saluto. Se la razza della Desolazione avesse fatto loro strada, si sarebbero potuti inoltrare nelle Divine Lande Selvagge senza preoccupazioni.

Mentre Yi Yun stava guidando la famiglia Lin a cercare asilo dalla razza della Desolazione, si stavano scatenando massacri nel mondo Tian Yuan.

Ovunque il Demone Divino dall’Armatura Nera passasse, versava fiumi di sangue.

I guerrieri più deboli venivano uccisi facilmente, mentre quelli più forti venivano sigillati nella sua corazza, sopportando un tormento infinito.

Il Demone Divino dall’Armatura Nera era privo di emozioni. Raramente parlava e quando uccideva rimaneva sempre impassibile. Sembrava che stesse falciando erba mentre uccideva questo gruppo di persone.

Era elusivo e viaggiava molto velocemente. Poteva apparire nel profondo del mondo Tian Yuan e poche ore dopo venire trovato ai confini. Ogni sua comparsa era accompagnata da una nuvola di sangue che riempiva il cielo. Questa foschia di sangue portava morte e disperazione ai guerrieri del mondo Tian Yuan. Non importava dove scappassero, non potevano nascondersi dalla nuvola di sangue.

Una setta o clan dopo l’altro furono rasi al suolo. Alcuni di essi avevano eredità lunghe centinaia di millenni o anche più di un milione di anni. Terre sacre furono tinte di rosso dal sangue, diventando zone di morte.

I clan del mondo Tian Yuan non si sarebbero mai immaginati che una sola forma di vita avrebbe minacciato tutti quanti un giorno.

Di fronte alla morte, molti si spaventarono e così molti clan iniziarono a fuggire.

Abbandonarono le fondamenta delle loro famiglie e le terre spirituali che avevano accumulato per anni. Cominciarono a migrare con le fortune delle loro famiglie e i discepoli importanti.

Intere famiglie migrarono e fuggirono in ogni direzione, ma non c’era un posto sicuro. Non c’era modo di scappare. Alcuni di loro fuggirono nelle Divine Lande Selvagge, ma senza la razza della Desolazione a fare loro strada, non sarebbe stato sicuro nemmeno fuggire lì.

In effetti molti clan avevano incontrato il Demone Divino dall’Armatura Nera mentre migravano ed erano stati massacrati!

Il Demone Divino dall’Armatura Nera sembrava avere la capacità di trovare le persone più potenti in questo vasto mondo.

Naturalmente, nel mondo Tian Yuan sofferente, c’erano valorosi guerrieri umani che si erano coalizzati per affrontare il mostro o erano rimasti a proteggere i loro clan, combattendo fino alla fine.

Tuttavia i loro sforzi furono del tutto inutili. Rimanere a proteggere i loro clan era come attendere la morte. Tuttavia, anche se sapevano che avrebbero fatto una brutta fine, queste persone lo affrontarono comunque.

Gli esseri umani erano forme di vita complesse. Avevano le loro macchinazioni, gelosie, tradimenti e disprezzi. Ma durante i periodi difficili, molti avrebbero sacrificato la loro vita per la giustizia. Ricevevano onore diventando martiri. Erano disposti a sacrificarsi per la libertà e la sopravvivenza di ogni forma di vita.

L’intero mondo Tian Yuan era coperto di sangue, con un’atmosfera tragica e disperata. Molte sette e famiglie che godevano di un passato splendente si erano svuotate nell’arco di una notte, diventando rovine. Cadaveri costellavano la terra, sbranati da cani selvatici e lupi-

Nessuno era entrato nemmeno nella montagna della Grande Spada. Una terra sacra brillante del passato adesso era immersa nel silenzio. Di notte ululava un vento freddo e desolato.


