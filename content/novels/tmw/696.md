---
weight: 696
title: Capitolo 696 - Legno Spirituale della Morte
pubDate: 2024-05-20T14:15:05.737Z
tags:
    - tmw
---

Capitolo regolare,
0 capitoli in coda, 0/5,
-Schadenfreude

Il secondo oggetto che aveva attirato l’attenzione di Yi Yun era davvero unico. Era completamente diverso rispetto alle 999 sciabole volanti delle nevi.

Il dominio delle nevi era splendido e appariscente. Era il prodotto di un Divino Artigiano ed era accompagnato da un sutra di massimo livello. Non c’erano dubbi riguardo al suo potere. Questo oggetto incantato invece era estremamente semplice e dall’aspetto ordinario.

Era un pezzo di legno morto, lungo circa quanto il braccio di un uomo adulto ed era spesso un pollice.

Sembrava un comune ramoscello morto che si poteva vedere nelle foreste. Tuttavia, un’occhiata più attenta avrebbe rivelato all’istante quanto era diverso.

Mentre lo guardava, Yi Yun ebbe la sensazione che il suo cuore ne fosse attratto. Dandoci un’altra occhiata, innumerevoli immagini sembravano apparire di fronte ai suoi occhi. C’era il passaggio della primavera e l’arrivo dell’autunno, con l’erba che appassiva e le foglie che diventavano gialle…

Pareva fossero i ricordi del legno morto.

Yi Yun ripensò subito alla Foglia del Dao che aveva ricevuto dall’albero. Questo legno morto era piuttosto simile alla Foglia del Dao, ma anche differente. La Foglia del Dao era appassita, ma aveva ottenuto un nuova vita. Nel pezzo di legno invece Yi Yun vedeva solo morte.

Era un oggetto strano. Che tipo di tesoro era?

Yi Yun guardò la presentazione dell’oggetto e si allarmò un po’.

Si chiamava Legno Spirituale della Morte. In origine apparteneva ad un antico albero incantato che era vissuto così a lungo che nessuno sapeva quanto fosse vecchio. Un giorno un Demone Divino era morto su di esso. Il sangue demoniaco si era riversato sull’albero incantato, corrodendolo.

Dopo che l’albero era stato corroso dal sangue demoniaco, alla fine perse la sua vitalità, diventando un pezzo di legno morto.

E questo pezzo di legno morto era capitato nelle mani del proprietario del palazzo. Gli era sembrato straordinario e aveva intenzione di ingaggiare un Divino Artigiano per creare un tesoro incantato utilizzando il legno morto.

Credeva che un tesoro prodotto usando il Legno Spirituale della Morte macchiato di sangue demoniaco sarebbe stato eccezionale.

Tuttavia non si sarebbe mai aspettato che il suo buon amico Divino Artigiano avrebbe risposto con una sola frase dopo aver guardato il Legno Spirituale della Morte. “Ormai non può cambiare forma.”

Il Divino Artigiano non aveva voluto trasformare il Legno Spirituale e l’aveva restituito al proprietario del palazzo.

All’inizio era rimasto perplesso, ma dopo aver ponderato sui significati profondi nascosti nel Legno Spirituale della Morte, si accorse che le parole del Divino Artigiano contenevano alcune verità filosofiche. Dopo un po’ di contemplazione, il proprietario del palazzo rinunciò all’idea di scolpire il legno morto.

Così lo aveva riposto nel primo piano della Sala del Costrutto Celeste.

Era un tesoro dalle origini notevoli ed era ben più prezioso di molti degli oggetti nel primo piano. Il solo motivo per cui era stato riposto qui era perché non era né un’arma, né un tesoro incantato. Era molto difficile usarlo contro i nemici.

Tuttavia… questo tesoro che sembrava mancare di ogni capacità offensiva o difensiva aveva un valore speciale agli occhi di Yi Yun. Si poteva dire che la sua importanza non fosse inferiore al Dominio delle Mille Sciabole delle Nevi per lui.

Ormai Yi Yun aveva già deciso che tesori scegliere, ma finì di esaminare tutti gli altri oggetti.

All’inizio pensava che nessun altro tesoro avrebbe destato il suo interesse, ma proprio quando stava per finire di guardare, qualcosa attirò la sua attenzione.

Era una tecnica di formazione che si chiamava Confinamento Divino.

Il nucleo del Confinamento Divino era il disco di una formazione delle dimensioni di un palmo. Era stato raffinato da un maestro di formazioni dei dodici Cieli Empirei.

Per usarlo, erano necessari sette esperti dalla forza uguale. Una volta che la tecnica fosse stata attivata, avrebbe creato un intrappolamento completo. Se chi operava la formazione fosse stato abbastanza forte, avrebbe potuto intrappolare e uccidere Demoni Divini.

Yi Yun in realtà non era interessato a tesori che avevano bisogno di così tante persone per essere attivati. Non potevano aumentare la sua forza e non erano di grande valore. Non era nemmeno il capo di una setta, così come poteva trovare facilmente sei potenti esperti che lo aiutassero?

Ora però la situazione era un po’ diversa. Se avesse avuto questa formazione del Confinamento Divino, sarebbe stata di grandissimo aiuto contro il Demone Divino dall’Armatura Nera…

Tuttavia, sarebbe stato un sacrificio troppo grande rinunciare al Dominio delle Mille Sciabole delle Nevi o al Legno Spirituale della Morte per ottenere questa formazione. Era qualcosa che Yi Yun non voleva fare assolutamente.

Il Dominio delle Mille Sciabole delle Nevi era una potente mossa offensiva ed era ciò che gli mancava proprio in quel momento. Era molto carente in tecniche d’attacco.

Per quanto riguardava il Legno Spirituale della Morte, conteneva un mistero indescrivibile. Yi Yun aveva il presentimento che l’avrebbe aiutato a fare grandi progressi in futuro.

Non voleva rinunciare a nessuno dei due oggetti.

“Hai finito di scegliere?”

Chiese lo spirito della spada dopo che Yi Yun aveva trascorso quattro ore ad esaminare tutti i tesori nel primo piano della Sala del Costrutto Celeste.

La selezione permetteva anche di capire la disposizione di una persona. Era molto facile rimanere incantati da così tanti tesori, rendendo difficile decidere.

A volte i guerrieri troppo indecisi avrebbero potuto perfino abbandonare l’oggetto più adatto a loro solo per scegliere un tesoro più prezioso.

Lo spirito della spada vestito di grigio e il giovane con l’abito bianco stavano aspettando di vedere cosa avrebbe scelto.

La prima selezione era molto importante per Yi Yun. Anche i tesori nel primo piano erano tutti sbalorditivi.

Erano considerati basilari, ma non necessariamente sarebbero stati di scarso valore.

“Ho finito. Il primo oggetto è… il Dominio delle Mille Sciabole delle Nevi!” Disse con fermezza Yi Yun.

Gli spiriti si scambiarono un’occhiata e si accigliarono lievemente. Il Dominio delle Mille Sciabole delle Nevi…

Era ovvio che fosse estremamente potente, ma era una formazione di sciabole. Entrambi erano preoccupati che Yi Yun avesse scelto con troppa noncuranza e che avrebbe sprecato tempo.

“Il Dominio delle Mille Sciabole delle Nevi è estremamente esigente in quanto ad energia spirituale e a controllo. Usarlo alla perfezione richiede molta pratica…” Disse il giovane vestito di bianco.

Stava ancora sperando che Yi Yun si concentrasse sul Dao della Spada. Era anche il percorso che aveva intrapreso il proprietario del palazzo. Solo il Dao della Spada era sufficiente per dare da pensare a Yi Yun.

“Capisco le sue implicazioni signore, ma… sceglierò comunque il Dominio delle Mille Sciabole delle Nevi.”

Yi Yun era risoluto. Gli altri avrebbero potuto sprecare moltissimo tempo ed energia per padroneggiare questo dominio, ma lui aveva il Cristallo Viola. Ognuna delle 999 Sciabole Volanti possedevano energia dell’origine. Yi Yun avrebbe potuto controllarle senza fare alcuno sforzo. Così come poteva perdersi una tecnica del genere.

Inoltre Yi Yun non voleva seguire completamente le orme del proprietario del palazzo. Anche se era potente, Yi Yun aveva ottenuto le sue comprensioni riguardo al suo percorso. Voleva sfruttare ogni risorsa lasciata dai suoi predecessori e intraprendere una via che gli apparteneva. Se avesse seguito per sempre qualcuno, sarebbe stato destinato a vivere nella loro ombra.

“In tal caso, va bene…” Lo spirito della spada appoggiò la sua scelta. “Allora qual è il secondo oggetto che hai scelto?”

Yi Yun divenne silenzioso. Esitò un po’, ma alla fine disse comunque: “Scelgo il Legno Spirituale della Morte!”

“Oh? Il Legno Spirituale della Morte?”

Il giovane vestito di bianco ne fu sbalordito. Non si aspettava che Yi Yun avrebbe fatto una scelta del genere.


