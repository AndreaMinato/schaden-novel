---
weight: 797
title: Capitolo 797 - Ripagare con la stessa moneta
pubDate: 2025-03-10T08:58:54.757Z
tags:
    - tmw
---


Capitolo regolare,
13 capitoli in coda totali (13 Angelo)
0/1 sponsorizzazioni 1 euro a capitolo,
-Schadenfreude


Il Fuoco della Terra si allontanò con una velocità sbalorditiva da Yang Zishan. La mancanza di controllo allarmò Yang Zishan. Era venuto qui ogni anno per estrarre fiamme e l’aveva fatto innumerevoli volte, ma non si era mai ritrovato in una situazione simile!


Non importava quanta energia spirituale usasse, non riusciva a fermare la fuga del Fuoco della Terra. Solo dopo alcuni secondi, la piuma di fuoco si arrestò gradualmente.


E quando la fiamma si fermò, Yang Zishan si incupì completamente.


Vide un giovane vestito con l'uniforme che solo i nuovi discepoli della sala avrebbero indossato. Con assoluta disinvoltura, il giovane aveva steso una mano e aveva attirato la piuma di fuoco a sé, facendola bruciare in un silenzio assoluto.


"Fratello Zishan, questo..."


Gli altri discepoli della sala del Fuoco Terrestre rimasero sbalorditi. A quel punto era chiaro che non era stato Yang Zishan a fare volare via il Fuoco della Terra, ma che era stato rubato da quel nuovo discepolo della fazione Mozhu!


Fino a un attimo prima stavano esultando per la maestria di Yang Zishan, ma in un battito di ciglia, prima ancora che potesse terminare la sua esibizione, era stato ripagato con la stessa moneta!


"Il fratello maggiore Zishan si deve essere distratto. Dopo aver completato il raffinamento delle fiamme, si è rilassato e il suo controllo spirituale è diminuito, permettendo a quel moccioso di approfittarsene.”


In quanto veterano della sala del Fuoco Terrestre, Yang Zishan era un talento di prim’ordine, sennò quelle persone non avrebbero scelto di essere i suoi lacchè.


Era eccezionale, tanto da aver persino compreso le leggi della "Trasmutazione del Fuoco Spirituale". Proprio per questo era ancora più difficile credere che un veterano come lui fosse stato sconfitto da un novellino. Inoltre, quell'altro ragazzo sembrava essere... un umano!?


"Il tuo nome è Yi Yun?" Yang Zishan lo fissò intensamente. Aveva già sentito Man Dao e Yun Qiao'er menzionare quel nome, ma lo aveva liquidato come un semplice lacchè di Man Dao, così non lo aveva nemmeno degnato di uno sguardo. Mai si sarebbe aspettato di fallire così miseramente in un compito tanto semplice come l'assorbimento del Fuoco della Terra in un solo istante.


Era vero che aveva abbassato la guardia quando aveva finito di raffinare il Fuoco della Terra, ma anche così, quel ragazzino non avrebbe potuto sottrargli le fiamme che erano già nelle sue mani.


"Perché chiedere, se già lo sai?" Yi Yun allungò delicatamente l'indice, e la piccola fiamma cominciò a bruciare silenziosamente sulla punta del suo dito, come un fuoco ordinario.


A quel punto, Man Dao e Yun Qiao'er, che stavano accanto a Yi Yun, rimasero a bocca aperta. Proprio come gli altri discepoli della sala, stavano guardando increduli la lingua di fuoco che bruciava sulla punta del dito del giovane.


Era davvero una fiamma separata dallo spirito del Fuoco Terrestre? Perché sembrava così docile?


Inoltre, era evidente che il fratello minore Yi Yun provenisse da un regno inferiore, quindi come poteva aver già padroneggiato leggi tanto profonde?


Anche se non avevano idea di cosa stesse succedendo, Man Dao e Yun Qiao'er si sentirono incredibilmente soddisfatti nel vedere l'espressione di Yang Zishan. Quest’ultimo sicuramente non si sarebbe mai aspettato che un discepolo appena reclutato fosse in grado di sottrargli il fuoco terrestre.


Man Dao scoppiò a ridere fragorosamente. "Yang Zishan, non eri tu a dire che il fratello minore Yi Yun, appena reclutato, doveva fare un tentativo? Beh, questa è la prima volta che il nostro fratello minore Yi visita il palazzo dello Spirito di Fuoco ed è anche la sua prima estrazione!"


Man Dao continuava a sottolineare quanto fosse arrivato da poco e aveva enfatizzato deliberatamente “appena reclutato” per umiliare Yang Zishan.


Non eri tu quello così arrogante? Eppure sei stato umiliato da un principiante!  


Nemmeno Yun Qiao'er si lasciò sfuggire l’occasione di infierire. Dopo aver subito umiliazioni al punto di essere quasi in lacrime, come poteva perdersi l’opportunità di deriderlo?


"Tsk tsk tsk, poco fa non dicevate tutti al Fratello Minore Yi di 'non essere timido'? Ebbene, il Fratello Minore ha seguito il vostro consiglio alla lettera e non si è fatto problemi! Non dovreste esserne felici? A proposito, perché le vostre facce ora sembrano così cupe? Vi sentite male?"


Le parole di Yun Qiao'er erano taglienti, colpendo Yang Zishan esattamente dove gli faceva più male. Il suo volto divenne livido.


"Bene! Bene! È proprio vero che chi ha meno esperienza è più sfacciato, sei riuscito a rubarmi la fiamma nell’istante in cui ho terminato la raffinazione del fuoco della Terra… quello sì che è talento!"


Yang Zishan era una persona che amava vantarsi. Essere improvvisamente umiliato da Yi Yun proprio mentre ostentava il suo potere era qualcosa che non poteva tollerare.


Proveniva da una famiglia prestigiosa e possedeva un talento eccezionale. Anche all'interno della sala del Fuoco Terrestre, era sempre stato al centro dell'attenzione. Era qualcosa di cui godeva immensamente, e ora, si trovava invece a subire un'umiliazione per mano di un discepolo che aveva appena iniziato a maneggiare il fuoco terrestre. In quell'istante, Yang Zishan si sentiva cento volte più umiliato di quanto non si fossero sentiti Man Dao e Yun Qiao'er poco prima.


"Fratello Zishan, fagliela vedere!"


"Ti ha solo colto di sorpresa, non ha alcuna abilità!"


I seguaci di Yang Zishan cominciarono a gridare incitati dalla rabbia.


L'espressione di Yang Zishan si fece cupa. Si era reso conto di non poter sottovalutare Yi Yun, ma ormai era rimasto coinvolto e così doveva persistere. Decise di usare tutta la sua forza e di sfruttare al massimo la sua comprensione delle leggi elementali del fuoco!


"Ah!" Yang Zishan ruggì forte mentre tutte le articolazioni del suo corpo emettevano schiocchi secchi. Piccole scaglie iniziarono ad apparire sul suo viso e le sue pupille divennero affusolate.


Serpente!


L'antenato di Yang Zishan era un pitone che aveva raggiunto il Dao. Inoltre, scorreva sangue di pitoni del fuoco nelle vene di alcuni dei suoi antenati, così il giovane aveva un'affinità naturale con le leggi elementali del fuoco.


"Si trasforma così, di punto in bianco?" Man Dao rimase sbalordito. Yang Zishan stava davvero dando il massimo!


Per Yang Zishan trasformarsi solo per strappare il Fuoco della Terra a Yi Yun dimostrava chiaramente quanto fosse formidabile il suo avversario. Poteva riuscirci solo mettendocela tutta. Solo così avrebbe placato il suo orgoglio, altrimenti questo episodio sarebbe diventato una vergogna che lo avrebbe perseguitato per il resto della sua vita.


"Ah!"


Un sibilo inquietante, per nulla umano, provenne dal torace di Yang Zishan. Il suo corpo prese fuoco mentre puntava il dito contro la fiamma davanti a Yi Yun e faceva cenno di toccare qualcosa.


Trasmutazione del Fuoco Spirituale!


Un violento e dominante qi vitale si riversò nel Fuoco della Terra che fluttuava sopra il palmo di Yi Yun.


"Hu! Hu! Hu!"


La fiamma iniziò a danzare freneticamente, come se avesse ricevuto uno spirito da Yang Zishan.


Tutti i discepoli intorno a lui ebbero un sussulto di eccitazione.


Era di nuovo la Trasmutazione del Fuoco Spirituale! Dando alla fiamma un po’ di spiritualità, naturalmente avrebbe preferito colui che gli aveva donato una coscienza, cioè Yang Zishan!


E Yi Yun? Essendo un giovane discepolo appena arrivato, come poteva possedere leggi elementali del fuoco profonde come la Trasmutazione dello Spirito di Fuoco?


"Fuoco, torna a me!" Yang Zishan ruggì, cercando di afferrare con forza la fiamma nella mano di Yi Yun.


La fiamma danzò violentemente, come se stesse per sfuggire alla presa di Yi Yun.


Ma il giovane la osservò con un piccolo sorriso sprezzante sulle labbra.


La Trasmutazione del Fuoco Spirituale avrebbe dato uno spirito alla fiamma?


Se fosse stato davvero possibile darle vita, trasformandola in una creatura elfica, allora il Cristallo Viola sarebbe stato impotente contro di essa, poiché non poteva controllare l’energia che possedeva una coscienza propria.


Ma come poteva essere così semplice creare una creatura intelligente? Nemmeno i guerrieri più potenti avevano questa capacità. Solo l’universo, con la sua energia infinita, poteva generare la vita nell’arco di centinaia di milioni di anni.


Yang Zishan aveva solo generato una traccia di spiritualità. Era praticamente un’estensione della sua volontà, così Yi Yun non doveva preoccuparsene minimamente.


Energia spirituale divampò dal Cristallo Viola!


"Spegniti!"


Yi Yun serrò all’improvviso la mano!


Boom!


Con un'esplosione, la coscienza di Yang Zishan all'interno della fiamma venne annientata dalla sua stretta.


Yang Zishan gemette e impallidì di colpo.


Yi Yun riaprì la mano e la piuma di fuoco riprese a bruciare silenziosamente sopra il suo palmo, come se nulla fosse accaduto.


Negli occhi di Yang Zishan, quella fiamma sembrava danzare beffardamente, schernendolo. Il suo viso si contorse in un’espressione estremamente cupa.


E accanto a lui, i discepoli della sala del Fuoco Terrestre che poco prima lo avevano incitato ora erano come galli strozzati, incapaci di proferire parola.


Come aveva fatto?


Yang Zishan si era trasformato e aveva usato la Trasmutazione del Fuoco Spirituale. Sembrava un potere travolgente, mentre Yi Yun non aveva mostrato alcuna legge appariscente, così com’era riuscito a distruggere la Trasmutazione del Fuoco Spirituale con una sola mossa?


"Questo tizio è un mostro!" Mormorò un discepolo della sala del Fuoco Terrestre. Per quanto gli dispiacesse ammetterlo, i fatti parlavano chiaro.
Yi Yun era appena entrato nella sala del Fuoco Terrestre ed era già così potente alla sua prima estrazione delle fiamme. Tutti loro avevano vissuto quell'esperienza e ricordavano bene il loro primo tentativo. All'epoca avevano dovuto muoversi con estrema cautela, provando ripetutamente. Alcuni avevano persino fallito più volte prima di riuscirci.  


Eppure, per Yi Yun, sembrava facile come raccogliere cotone, aveva persino strappato una piuma di fuoco dalle mani di Yang Zishan. Era inconcepibile.


