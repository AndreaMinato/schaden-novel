---
weight: 868
title: Capitolo 868 - Regole della Competizione
pubDate: 2025-04-28T07:54:30.029Z
tags:
    - tmw
---


Capitolo sponsorizzato, ringraziamo Angelo!
14 capitoli in coda totali (14 Angelo),
0/1 sponsorizzazioni 1 euro a capitolo,
-Schadenfreude


“Signore e signori, lasciate che ve lo presenti. Questo è il giovane maestro Luo Mo.” Il principe Firmamento Cremisi si alzò e bevve alla salute di Luo Mo da lontano.


Questo semplice gesto indicava che era un membro della sua fazione.


Luo Mo fece un leggero inchino al principe Firmamento Cremisi. Con un bicchiere in mano, bevve il vino in un solo sorso.


Luo Mo aveva una grazia indescrivibile, disinvolta ed elegante. Molte delle ragazze presenti rivelarono uno scintillio negli occhi quando lo videro.  


Anche loro avevano sentito parlare di Luo Mo nei loro stati natii. Anche se non arrivavano al punto di venerarlo, si sarebbero emozionate incontrando un uomo così affascinante, capace di creare scalpore nella capitale.


Dopo aver bevuto il vino, lo sguardo di Luo Mo si posò su Yi Yun. Aveva appreso della situazione attraverso una trasmissione della voce di qi vitale e sapeva perché il principe Firmamento Cremisi lo aveva convocato.


"Amico, io sono Luo Mo." Sorrise a Yi Yun.


"Yi Yun." Nonostante sapesse che la persona di fronte a lui era un nemico, Yi Yun non perse un briciolo di compostezza.


"Ah, il giovane maestro Yi. Mi piace essere diretto. Ho sentito che ha sconfitto Luo Kui nella Divina Tecnica della Desolazione con metodi… 'molto interessanti'. Sono curioso di sapere come ci è riuscito. Potrebbe insegnarmelo?"


Luo Mo sospettava che Yi Yun avesse usato qualche tecnica sconosciuta per fregare Luo Kui.


Tuttavia, cosa avrebbe potuto rispondergli Yi Yun? Con un sorriso, disse: "Non la definirei interessante. Ho usato una tecnica chiamata '36 Sigilli Manuali di Base'. Nel regno inferiore, questa è la tecnica più elementare della Divina Tecnica della Desolazione. Non sottovaluti la parola 'base' nel nome. In realtà contiene centinaia di varianti. Perché? Il giovane maestro Luo è interessato alla Divina Tecnica della Desolazione del regno inferiore? Posso prestargliela, se vuole darle un’occhiata."


Yi Yun si mostrò magnanimo. Quando tutti sentirono queste parole, rotearono gli occhi. Chi diavolo avrebbe voluto imparare i '36 Sigilli Manuali di Base' di un regno inferiore? Era roba da principianti, non la volevano neanche gratuitamente. Centinaia di varianti? Ma va'! Non aveva comunque raffinato una reliquia di scarsa qualità?!  


Molti clan avrebbero offerto volentieri le loro migliori tecniche della Divina Desolazione pur di assicurarsi i servizi di Luo Mo, eppure lui nemmeno le avrebbe degnate di uno sguardo.


"Giovane maestro Yi, ama davvero scherzare."


Nonostante la sua educazione, Luo Mo rimase senza parole, al punto che le sue labbra fremettero lievemente quando sentì le affermazioni al limite dell’assurdo di Yi Yun.


Sospettò addirittura che Yi Yun stesse facendo lo stupido. Così, osservò attentamente la reliquia di terzo grado che Yi Yun aveva appena raffinato.


Era una reliquia grigiastra, come una pallina di vetro estratta da uno stagno.


Sperava di trovarvi qualcosa di peculiare, ma per quanto la esaminasse, era la più standard delle reliquie di qualità “scarsa”. Le impurità non erano state nemmeno rimosse.


Luo Mo ne fu profondamente deluso. Non aveva alcuna voglia di competere contro una persona del genere. Sarebbe stato come un adulto che lottava contro un bambino. Non c’era nulla di cui parlare, e anche se avesse vinto, la gente avrebbe detto che era un bullo.


Qualcuno, notando l’espressione di Luo Mo, gli chiese con aria divertita: "Giovane maestro Luo, cosa ne pensa di questa reliquia?"


Luo Mo sospirò e disse: "Sarebbe passabile usarla per nutrire il bestiame."


A queste parole, molti non riuscirono a trattenere una risata.


Luo Mo lanciò un’occhiata a Yi Yun, convinto che probabilmente non avesse davvero idea di quanto fosse elevato il livello della Divina Tecnica della Desolazione nel Cielo Empireo dei Diecimila Elfi.


Tuttavia, visto che stava partecipando su ordine del principe Firmamento Cremisi, non poteva rifiutare.


Con un colpo di dita, un calderone dorato della Divina Desolazione balzò fuori dal palmo della sua mano. Era minuscolo, delle dimensioni di un uovo, e cominciò a ruotare giocosamente sulla punta del suo dito.


Era chiaro che stava per mettersi in mostra dopo aver tirato fuori il suo artefatto.


Tutti si incuriosirono immediatamente. Luo Mo aveva usato musica e pittura come fondamenta delle sue arti marziali. Le sue abilità nella Divina Tecnica della Desolazione erano straordinarie. Pochi della sua età potevano competere con lui ed era molto più talentusoo rispetto a Luo Kui.


Nemmeno la principessa Spirito Viola si sarebbe sentita sminuita a competere con lui.


Ma con Yi Yun... Tutti lo guardarono con espressioni strane.


A Yi Yun non piaceva perdere tempo in chiacchiere inutili. Vedendo Luo Mo estrarre il suo strumento, tirò fuori con naturalezza il disco della Divina Desolazione.


Quando Luo Mo vide il disco da formazione di Yi Yun, esitò per un momento. Aveva solo sentito una breve descrizione della vittoria su Luo Kui. Non sapeva che Yi Yun avesse usato uno strumento di tale "qualità suprema".


Aveva usato quel coso?


L’impressione di Luo Mo era che, anche se gliel’avessero regalato, probabilmente l’avrebbe dato a un servo per farlo usare come pala per buttare la spazzatura.


"Su cosa competiamo?" Yi Yun ignorò il suo sguardo perplesso.


"Qualsiasi cosa va bene." Luo Mo rispose senza molto entusiasmo. "Ma la avverto di una cosa. Non si illuda che faccia esplodere il mio calderone durante la raffinazione."


Yi Yun rise. Non aveva intenzione di far esplodere il calderone di Luo Mo. Si era reso conto che la sua Divina Tecnica della Desolazione era estremamente solida. Non sarebbe stato facile alterare la struttura energetica all’interno del calderone. Inoltre, ripetere il trucco sarebbe stato sospetto.


Perciò, Yi Yun aveva deciso di competere lealmente fin dall’inizio. Disse: "Allora competiamo usando la Divina Tecnica della Desolazione del Cielo Empireo dei Diecimila Elfi!”


Oh?!


Quelle parole lasciarono tutti sbalorditi. Competere usando la Divina Tecnica della Desolazione del Cielo Empireo dei Diecimila Elfi? Yi Yun la conosceva?


Era possibile che si fossero sbagliati? Yi Yun stava davvero fingendo di essere ignorante?


Yi Yun disse con un sorriso: "In realtà ne so qualcosa. Quando sono arrivato nello stato della Nuvola di Fuoco, sono stato assegnato alla montagna di una discepola della sala del Fuoco Celeste. Lì ho incontrato una serva di nome Tao’er, che stava praticando la Divina Tecnica della Desolazione e ho letto l’Introduzione alla Divina Tecnica della Desolazione del clan Luo. Competiamo usando le settantadue tecniche registrate in quel manuale e giudichiamo in base alla qualità della reliquia raffinata?”


Yi Yun non aveva mai appreso i metodi avanzati della Divina Desolazione, quindi competere con Luo Mo su quelli sarebbe stato irrealistico.


Ma allora, era solo un discepolo inserviente nel monte Fengling. Aveva passato due settimane a riprendersi, insegnando a Tao’er la Divina Tecnica della Desolazione. Yi Yun aveva visto tutto ciò che la serva aveva praticato, quindi conosceva le settantadue tecniche introduttive.


Aspetta, aveva studiato l’Introduzione alla Divina Tecnica della Desolazione del clan Luo con una serva?


Sentendo che Yi Yun voleva competere su quello, molti giovani elitari sembrarono aver ingoiato un insetto. Pensavano che stesse per sfoderare tecniche sconosciute... e invece aveva menzinoato l'Introduzione!


Rispetto alle tecniche misteriose di questo Cielo Empireo, quelle settantadue tecniche introduttive erano meno di una goccia nel mare. Yi Yun osava dire che "ne sapeva qualcosa" dopo aver letto un libro per principianti!


Lasciamo perdere. Non si può pretendere di più. Al suo livello, Yi Yun meritava davvero solo l'Introduzione.


Tuttavia, i metodi descritti nell'Introduzione erano estremamente semplici, ma la capacità di raffinazione era severamente limitata. E ora Yi Yun voleva usare quelle tecniche per raffinare un osso elfico di terzo grado?


Come diavolo era possibile?!


