---
weight: 9110
title: Capitolo 911 - Mare di Fulmini
pubDate: 2025-05-26T08:03:52.737Z
tags:
    - tmw
---


Capitolo sponsorizzato, ringraziamo Gae!
15 capitoli in coda totali (15 Gae),
0/1 sponsorizzazioni 1 euro a capitolo,
-Schadenfreude


“Il Dominio a Nove Code è stato spezzato da Yi Yun!?”


Vedendo il sangue che pioveva dal cielo, i discepoli della Volpe Bianca sussultarono. La Volpe Bianca a Nove Code era il totem della loro specie.
Durante i rituali di venerazione del loro clan, riuscivano solo occasionalmente a intravederne l’immagine residua. Per loro era un’esistenza suprema. E ora, era stata uccisa da Yi Yun!


Inoltre, questa era la Volpe Bianca a Nove Code che aveva evocato il suo dominio, fondendosi completamente con esso.


Yi Yun aveva distrutto il dominio e l’aveva uccisa. In quel momento, più di 800 sciabole volanti gli roteavano attorno, insieme a numerosi frammenti di lame. Il suo corpo era completamente tinto di rosso, mentre stringeva con forza la spada nella mano. Il sangue denso colava lungo il suo volto segnato. Le sue sopracciglia sembravano spade affilate, e i suoi occhi brillavano come stelle del mattino.


Era un guerriero proveniente da un regno inferiore, più giovane della maggior parte delle persone presenti. Eppure, con il suo livello di coltivazione ancora nelle prime fasi del regno dell’Ascensione Celeste, stava raggiungendo la principessa Xue’er, che il clan della Volpe Bianca aveva cresciuto con dedizione totale. Anche se non l’aveva ancora superata, si era già rivelato un grandissimo talento!


Era senza dubbio il momento di Yi Yun.


Era nel fiore degli anni, un giovane eroe. Con una spada lunga un metro, annientava ogni ostacolo!


I discepoli della Volpe Bianca presenti non riuscivano nemmeno a parlare. Bai Yueqing stringeva il ventaglio, come se volesse spezzarlo.


Quanto ai discepoli del clan Luo, erano entusiasti. Dopotutto, Yi Yun e loro erano considerati membri dello stesso clan. Sarebbero rimasti piuttosto uniti di fronte ad un nemico esterno.


“Il fratello minore Yi è troppo forte!”


“Esatto. Dopo la prova della Sala Divina Luo, la fama di fratello minore Yi si diffonderà sicuramente in tutta la capitale. A quel punto, la sua reputazione potrebbe essere senza pari. Probabilmente molte grandi fazioni gli offriranno alleanze, e alcuni clan potenti cercheranno persino di dargli in sposa le loro figlie!”


Mentre i discepoli del clan Luo discutevano, molti si ingelosirono. Sarebbe stata una vita davvero invidiabile!


“Fratello, cos’è successo…?”


L’Anziano Duanmu guardò l’Anziano Shi, che era ancora senza parole a fissare stordito la proiezione di Yi Yun.


Poco prima aveva commentato con arroganza la battaglia, convinto che il giovane non avrebbe trovato un modo per decifrare il dominio. Ma in un batter d’occhio, il Dominio delle Nove Code era stato distrutto.


L’Anziano Shi era a corto di parole. Si considerò fortunato ad essersi espresso solo con l’Anziano Duanmu tramite una trasmissione della voce, senza dirlo ad alta voce. Altrimenti, la sua vecchia faccia non avrebbe retto il colpo.


“Nemmeno io lo so. Quel ragazzo ha davvero superato le mie aspettative.” Le labbra dell’Anziano Shi fremettero, mentre le rughe sul suo volto si muovevano. Credeva di essere ben informato, ma davvero non riusciva a capire cosa fosse successo. Era la prima volta che accadeva in tutti i suoi anni come guardiano della sala divina Luo.


“È davvero strano. Ho visto così tanti geni del clan Luo, che sono arrivati più lontano della Principessa della Volpe Bianca nella formazione della roccia di raffinamento elfico, e anche più giovani di Yi Yun. Ne ho guidati alcuni, ma è la prima volta che mi sono sbagliato completamente, al punto da non capire nemmeno cosa sia successo.” L’Anziano Shi mormorò.


L’Anziano Duanmu disse: “È vero, nella storia del clan Luo ci sono stati altri più talentuosi di Yi Yun, ma per quanto riguarda chi è migliorato più velocemente, Yi Yun è probabilmente al primo posto. Fratello, per Yi Yun aver raggiunto questo punto, è possibile che abbia davvero ottenuto intuizioni da quella misteriosa Pietra della Divinità Elfica?”


“Quello…” L’Anziano Shi sentì il cuore saltare un battito.


Impossibile!


Mentre i due Anziani conversavano mentalmente, anche gli altri discepoli dei clan della Volpe Bianca e Luo stavano facendo ipotesi simili.


Cosa aveva compreso Yi Yun in questi sette anni? A giudicare da cos’era successo, non si trattava certo solo del risveglio della sua Spada della Volontà!


Ma per fortuna, l’assurdità di Yi Yun aveva un limite.


Yi Yun poteva aver ucciso il quarto Antico Elfo, ma la sua energia Yuan era diminuita drasticamente, ormai meno del 70%.


Con un calo del genere, era chiaro che non avesse la forza per affrontare il quinto avversario.


“Si è impegnato a fondo durante la battaglia contro il quarto Antico Elfo. Anche se avesse ancora il 100% dell’energia, sarebbe difficile sconfiggere il quinto, figuriamoci con meno del 70% delle forze.”


“Esatto, anche un piccolo calo di energia renderebbe i suoi attacchi molto meno taglienti. Se le sue forze sono al di sotto del 70% significa che ha combattuto troppo disperatamente. Ora, contro il quinto Antico Elfo, la sua potenza offensiva e difensiva sarebbe solo il 70% rispetto a prima. E il quinto Antico Elfo è molto più forte di quello precedente. Probabilmente resisterà solo un attimo prima di essere sconfitto.”


Mentre la gente rifletteva su questo, vide il corpo della Volpe Bianca a Nove Code scomparire, insieme al sangue che aveva tinto il corpo del giovane.


Yi Yun aveva due minuti per meditare e regolare il respiro, ma le energie che poteva recuperare in due minuti sarebbero stati irrilevanti per affrontare il quinto Antico Elfo.


Proprio mentre tutti giungevano a questa conclusione, un discepolo del clan Luo gridò improvvisamente: “Guardate la Principessa della Volpe Bianca!”


Oh?


Tutti si voltarono verso l’altra proiezione. L’inquadratura si era ampliata. Il cielo blu scuro era ormai diventato un mare blu-violetto… di fulmini!


La principessa della Volpe Bianca avanzava nel vuoto, i suoi capelli argentati fluttuavano come una dea discesa nel mondo.


Come se fosse destinata a comandare eserciti celesti, puntò la spada verso il cielo. Stava invocando migliaia di fulmini divini!


Innumerevoli saette si radunarono attorno a lei, fino a prendere forma. Una spada composta da migliaia di fulmini si abbatté sul drago!


Questa potenza traboccò dalla proiezione della formazione di raffinazione elfica. Fu quasi soffocante per i membri d’élite presenti. Era troppo terrificante!


Sapevano che la principessa Xue’er possedeva un fisico spirituale del fulmine. Era molto esperta nelle leggi del fulmine. Ma prima d’ora, non ne aveva fatto molto uso.


Ciò significava che la principessa aveva conservato le sue energie fin dall’inizio. Non aveva usato tutta la sua forza nemmeno contro il quarto drago. Aveva optato invece per una strategia che le aveva permesso di preservare la maggior parte dell’energia Yuan, preparandosi per la quinta battaglia!


Fin dall’inizio, la principessa aveva mirato alla quinta battaglia! Ora stava spendendo tutto il suo qi vitale senza riserve, dando il massimo!


In questo modo, la principessa della Volpe Bianca… poteva persino sconfiggere il quinto Antico Elfo!


Realizzando questo, i discepoli della Volpe Bianca si entusiasmarono.


Sconfiggere il quinto Antico Elfo? Solo pensarci era emozionante!


“Principessa, è invincibile!” Un giovane del clan, che venerava la Principessa Xue’er, non poté trattenere un grido. I suoi occhi brillavano di eccitazione!


Nel mondo mortale, alcuni idolatrano attori fino alla follia, figuriamoci in un mondo di guerrieri. Le arti marziali non erano recitazione, ma il fondamento del loro mondo. Chi era lei? Una giovane perfetta, una principessa di talento eccellente. Era sbalorditiva sotto ogni punto di vista. Probabilmente c’erano membri del clan disposti a morire per lei.


La battaglia era più intensa che mai! Nello scontro travolgente con il drago, la pincipessa poteva combattere senza preoccupazioni, senza risparmiare energie.


Era uno spettacolo così fantastico e avvincente che persino i discepoli del clan Luo non poterono fare a meno di elogiarla, lasciandosi contagiare dal suo aspetto maestoso e sublime. Non riuscirono a trattenersi dal tifare per lei!


Questo era l’apice della vita. Era un momento che apparteneva alla principessa Volpe Bianca, era un picco superiore perfino a quello di Yi Yun!


“Il drago elfico è ferito! E non sembra lieve! La principessa è riuscita a infliggergli gravi danni!”


“Lo scontro intenso è durato novanta secondi. Che resistenza incredibile. La stirpe della Principessa è davvero potente. Nonostante quattro battaglie, ha ancora così tanta energia.”


Quei novanta secondi di battaglia fecero trattenere il fiato a tutti. In quel momento, un discepolo del clan Luo disse: “La meditazione di fratello minore Yi è finita. Sta per affrontare anche lui il quinto Antico Elfo!”


La voce del discepolo era leggermente agitata. Ma rispetto all’epica battaglia della Principessa, pochi prestarono attenzione a Yi Yun.


Solo quando il discepolo parlò, gli altri si voltarono. Yi Yun si era già alzato e si stava librando in aria.

