---
weight: 9130
title: Capitolo 913 - L’Esito della Battaglia
pubDate: 2025-05-28T09:39:15.969Z
tags:
    - tmw
---


Capitolo sponsorizzato, ringraziamo Gae!
13 capitoli in coda totali (13 Gae),
0/1 sponsorizzazioni 1 euro a capitolo,
-Schadenfreude


Mentre l’acqua fredda del mare bagnava la sua pelle, Yi Yun percepì la pioggia di sangue provando un’inspiegabile sensazione di calma. Era probabilmente la piacevole tranquillità che seguiva una battaglia mortale.


Era la prima volta che Yi Yun utilizzava la Ruota Karmica delle Miriadi di Demoni in un vero combattimento. Durante l’intero scontro, anche se era riuscito a evocare solo una forma indebolita della ruota nell’ultimo momento, il suo corpo sembrava aver acquisito una certa familiarità con le leggi che la governavano.


Approfittò della serenità del momento per assimilare le intuizioni che gli si erano rivelate.


La pioggia di sangue svanì rapidamente, ma l’odore del sangue continuò ad aleggiare nell’aria, come se ci fossero ancora filamenti di sangue che gli sfioravano il volto di tanto in tanto.


Yi Yun rifiutò l’opportunità di affrontare il sesto Antico Elfo. Non era più in grado di continuare nelle sue condizioni attuali.


Così, una volta terminata la battaglia nella formazione della roccia di raffinazione elfica, fu trasportato fuori dallo spazio indipendente.


Nel momento in cui uscì, percepì tutti gli sguardi fissi su di lui.


Erano sguardi pieni di emozioni contrastanti.


C’erano espressioni di stupore, timore, invidia e ammirazione. Il colpo finale che aveva sferrato li aveva resi increduli. Ancora non credevano ai loro occhi.


Se avesse ucciso solo il quarto Antico Elfo, i discepoli del clan Luo lo avrebbero circondato per congratularsi con lui. Ma ora, Yi Yun aveva annientato all’istante il quinto Antico Elfo. Inoltre il suo corpo emanava ancora un’aura assassina. Anche se il sangue della Volpe Bianca a Nove Code era svanito, per qualche motivo la gente percepiva ancora una sottile traccia di sangue attorno a lui. Quell’aura impedì a chiunque, persino ai discepoli del clan Luo, di rivolgergli la parola. L’area cadde in un silenzio temporaneo.


In quel momento, fu l’Anziano Shi a parlare per primo. Disse: "Yi Yun, i tuoi risultati nella formazione sono stati impressionanti. Le ricompense promesse dal clan ti saranno consegnate molto presto."


Ricompense!


Sentendo le parole dell’Anziano Shi, i giovani talenti presenti si riempirono di invidia. Non era una questione trascurabile. Tutti gli imperi elfici e le grandi sette del Cielo Empireo dei Diecimila Elfi avrebbero radunato le migliori risorse per crescere geni sotto la loro ala. Ora, Yi Yun aveva chiaramente raggiunto il punto in cui il clan Luo lo avrebbe preso sotto la sua protezione.


"Grazie, signore." Yi Yun si inchinò leggermente, quindi si diresse verso un angolo. Voleva riflettere ulteriormente sulle intuizioni acquisite dalla Ruota Karmica delle Miriadi di Demoni.


Proprio in quel momento, lo stallo nella battaglia della principessa Volpe Bianca si ruppe. Aveva sconfitto il quinto drago usando tutte le sue forze!


Tuttavia era riuscita a vincere a stento. Non solo aveva esaurito tutta la sua energia, ma era anche gravemente ferita. Era solo la sua tenacia che le aveva permesso di continuare e uccidere il quinto drago elfico con grande difficoltà.


In un qualsiasi altro momento in passato, i discepoli della Volpe Bianca avrebbero esultato entusiasti accogliendo la principessa come una dea della guerra.


Ma ora, anche se la stavano applaudendo, l’atmosfera era molto più smorzata. I primi che avevano iniziato a festeggiare si resero conto della mancanza di entusiasmo e abbassarono a loro volta la voce.


La principessa Volpe Bianca, che di solito era straordinaria sotto ogni aspetto, aveva solo eguagliato i risultati di Yi Yun.


Era stata però di gran lunga inferiore in termini di velocità e di effetto sorpresa, visto che Yi Yun aveva ridotto la Volpe Bianca a Nove Code in una foschia di sangue in un colpo solo. Per questo, persino i membri del clan della Volpe Bianca non avevano voglia di festeggiare.


Dopo aver ucciso il quinto drago, la principessa Volpe Bianca aveva ormai raggiunto il suo limite.


"Scegli il tuo avversario!" Dopo la morte del quinto drago elfico, la voce fredda della formazione risuonò nelle orecchie della principessa.


"Mi arrendo."


La principessa Volpe Bianca respirò profondamente. Era ormai esausta e così era inutile insistere.


Con un bagliore, la principessa apparve nella sala.


Immediatamente, tutti gli sguardi si concentrarono su di lei.


La principessa Volpe Bianca era di natura indifferente. Seguiva la sua via delle arti marziali e non si preoccupava del giudizio altrui. Anche così però si aspettava che l’uccisione del quinto Antico Elfo avrebbe vesse sconvolto i geni del clan della Volpe Bianca.


Ma a giudicare dalle loro reazioni, sembrava che le cose non fossero andate come previsto.


Alcuni discepoli la stavano applaudendo, ma altri avevano espressioni strane.


La principessa ne fu leggermente sorpresa. Cosa era successo?


Si guardò intorno e vide Jian Zhu, Wufeng, le Gemelle Ombra, Yi Yun, Luo Mo e gli altri che erano entrati con lei nella formazione della raffinazione elfica. Erano tutti usciti. Lei era l’ultima, e la persona che aveva resistito più a lungo.


Non era strano, visto che aveva combattuto più a lungo ed era probabile che avesse ucciso più Antichi Elfi degli altri.


Per quanto riguardava gli altri, non che la principessa fosse arrogante, ma data la difficoltà della formazione, era sicura che nessuno di loro avrebbe potuto uccidere nemmeno il quarto Antico Elfo, figuriamoci il quinto. Superava i loro limiti.


Uccidere i primi tre avversari era già un ottimo risultato.


Era prevedibile che fossero stati eliminati prima di lei ma... perché avevano quelle espressioni strane?


Inoltre, notò che alcune persone guardavano Yi Yun, e involontariamente anche lei lo osservò. Yi Yun aveva speso molta energia. Il suo qi vitale era quasi esaurito, ma non era ferito. Questo la sorprese. Di solito, quando un guerriero esauriva così le energie, sia la forza offensiva che difensiva si indebolivano, ed era difficile uscire illesi.


"Complimenti Xue’er." Disse Bai Yueqing con un’espressione cupa.


Tuttavia il suo elogio non sembrava sincero. Era chiaramente di pessimo umore.


"È andata bene. Posso arrivare solo a questo punto. Ma ci sarà spazio per migliorare in futuro..." rispose la principessa, ancora perplessa. Guardò Nongying e le inviò una trasmissione della voce: "Cos’è successo? Quanti Antichi Elfi ha ucciso Jian Zhu?"


Forse i risultati di Jian Zhu avevano superato le sue aspettative, provocando quell’effetto?


"Tre." Nongying rispose lentamente con una trasmissione della voce.


"Un risultato normale. Il quarto Antico Elfo è davvero difficile da battere. Non è strano non riuscire a ucciderlo. E gli altri?" La principessa aveva chiesto casualmente, ma non si aspettava la risposta sconvolgente di Nongying.


Nongying disse: "Sorella, Wufeng e io non abbiamo fatto niente di che, ma Yi Yun... ha ucciso anche lui il quinto Antico Elfo, poco fa..."


"Cosa!?"


La principessa Volpe Bianca alzò le sopracciglia. "Yi Yun ha ucciso il quinto Antico Elfo?"


"Sì... ed è stato più veloce di te... Anzi... ha usato un solo colpo, uccidendolo all’istante. E inoltre..." A questo punto, Nongying sorrise amaramente: "Quello che ha ucciso era la Volpe Bianca a Nove Code che aveva evocato il suo Dominio a Nove Code..."


La Volpe Bianca a Nove Code che aveva evocato il suo dominio? Un colpo solo per ucciderla?


La principessa Volpe Bianca era sbalordita. Guardò Yi Yun incredula. Le sue labbra a forma di ciliegia si aprirono leggermente e rimasero così a lungo.

