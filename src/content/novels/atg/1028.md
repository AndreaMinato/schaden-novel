---
title: Capitolo 1028 – La Prima Refurtiva nel Regno degli Dei
pubDate: 2025-02-03T07:52:46.904Z
tags:
    - atg
---


“Tu... ugh, aghhh...” le dita di Mu Hanyi si contraevano dal dolore e, ormai, si erano deformate. Anche la sua voce era diventata così roca e debole da rendere praticamente impossibile sentirla chiaramente. Anche se da quando il veleno era entrato in circolo non erano passati neppure dieci secondi, l'aspetto del suo corpo era cambiato completamente. Le sue pupille, in particolare, erano diventate di un acceso color sangue.


“Devo ringraziarti per avermi portato qui e per avermi fornito l'occasione perfetta per ucciderti. Ora potrò portare via questo corno di Qilin con la coscienza pulita. Umpf! Per dimostrarti la mia gratitudine, sarò generoso e ti confiderò un paio di segreti.”


“Primo,” gli occhi di Yun Che divennero due fessure: “C'è un motivo molto particolare per cui la Maestra mi ha donato Mu Feixue. Quindi, anche se tu fossi davvero diventato il suo discepolo diretto, sicuramente non te l'avrebbe comunque fatta sposare. Mi hai accusato di averti portato via Feixue, ma questo è assolutamente ridicolo e senza senso.”


“Ugh... ah!” Mu Hanyi spalancò la bocca e ne fuoriuscì una schiuma di sangue scarlatto. Tutti i suoi denti erano già stati sciolti dalla devastante tossina.


“Secondo...” Yun Che si chinò accanto a Mu Hanyi e sul suo volto comparve un ghigno: “Il veleno del Drago Cornuto che ora è nel tuo corpo mi è stato donato dalla Maestra in persona, subito prima della mia partenza. Prova a indovinare perché la Maestra ha mandato proprio me qui nell'Impero del Vento Gelido e perché mi ha consegnato un veleno così potente.”


“...” le membra contratte di Mu Hanyi all'improvviso si irrigidirono. Nei suoi occhi ormai opachi comparve lo sguardo più disperato e terrorizzato della sua vita.


“Umpf! Avrai anche pensato che la tua recita fosse perfetta, ma la Maestra è un grande Realm King che ha vissuto per diecimila anni. Persino qualcuno di astuto come me di fronte a lei deve ovviamente obbedire con sincerità, senza pensare neanche per un istante di poterla ingannare. Credevi davvero che non avrebbe intuito le tue intenzioni e scoperto i tuoi piani?”


“Se oggi fossi davvero morto qui, senza dubbio la Maestra non ti avrebbe comunque accettato come suo discepolo diretto, saresti rimasto deluso. Al contrario, la tua fine sarebbe stata ancora più tragica.”


Mu Hanyi aprì la bocca, tremante, ma non ne uscì alcun suono. Completamente rannicchiato, non sembrava più in grado di continuare a lottare e rimase immobile, scosso soltanto da qualche occasionale convulsione.


“In effetti la tua idea di far credere che fossi morto attivando per sbaglio una trappola non è affatto male. Devo ringraziarti anche per avermi detto che si può disattivare la Formazione Profound in cui è custodito il Corno con il tuo sangue. Altrimenti, sicuramente mi ci sarebbe voluto parecchio tempo e avrei fatto molta fatica ad aprirla.” Yun Che gli rivolse un sorriso freddo e indifferente.


“...” il veleno del Drago si era diffuso rapidamente nell'area all'interno della barriera e Mu Hanyi aveva già perso l'uso dei suoi cinque sensi. Non avrebbe mai potuto sentire chiaramente le ultime parole di Yun Che. Mentre le tossine continuavano a divorare il suo corpo, tremò intensamente ancora per qualche istante e poi rimase completamente immobile.


Alla fine, era morto miserabilmente a causa del veleno del Drago Cornuto.


Yun Che distese la sua mano sinistra e la Perla del Veleno Celeste si attivò, purificando completamente le tossine rimanenti nel cadavere di Mu Hanyi. Poi, cancellò anche la parte di respiro velenoso che si era diffusa all'interno della barriera, così da non lasciarne la minima traccia.


Rimase immobile, osservando in silenzio per un'ultima volta il corpo di Mu Hanyi. Dopo essersi abbandonato a un profondo sospiro di sollievo, commentò a bassa voce: “Era davvero una persona terrificante.”


Gli ricordava Xuanyuan Wentian.


Era innegabile che Xuanyuan Wentian fosse estremamente subdolo e spaventoso, nonché l'unico suo nemico ad averlo portato più e più volte a un passo dalla morte. Eppure, Mu Hanyi prima ancora di compiere trent'anni era già diventato crudele e abile nei complotti quanto lui. Se fosse nato nei piani d'esistenza inferiori e avesse vissuto tanto a lungo quanto Xuanyuan Wentian, sicuramente sarebbe diventato ancora più terrificante di quest'ultimo.


Purtroppo, non ne avrebbe mai avuto l'opportunità.


Yun Che finalmente capì appieno perché Mu Xuanyin all'inizio avesse deciso di accettare Mu Hanyi come suo discepolo diretto. Con il suo talento per l'inganno e la sua ambizione, sicuramente sarebbe stato più portato a governare rispetto a Mu Feixue, gentile e di buon cuore.


Ma quando aveva scelto come suo discepolo diretto Yun Che, naturalmente la natura estremamente subdola di Mu Hanyi era diventata una minaccia per lui.


Aveva inviato Yun Che nell'Impero del Vento Gelido non solo per recuperare il corno di Qilin, ma anche perché si occupasse di Mu Hanyi, ormai un potenziale pericolo.


Yun Che non aveva idea di quanto tempo avrebbe impiegato la barriera intorno a lui per dissolversi. Prima, Mu Hanyi aveva attaccato con tutte le sue forze ma non vi era comparsa neanche una crepa. Quindi, era assolutamente inutile per Yun Che sprecare tempo cercando di distruggerla. Avanzò di qualche passo, fino a trovarsi proprio di fronte alla barriera, prese un profondo respiro e distese entrambe le mani.


Nella sinistra, brillava un cristallo di ghiaccio, mentre nella destra divampavano delle fiamme.


Yun Che chiuse gli occhi e si concentrò al massimo. Dopo un lungo periodo di calma, un flusso d'aria fuori controllo comparve improvvisamente dentro la barriera, facendo diventare ancora più intenso il bagliore del ghiaccio e il calore delle fiamme. Le due energie, una gelida e l'altra incandescente, che avrebbero dovuto contrastarsi e annullarsi a vicenda, contro ogni legge naturale si intrecciarono. Poi, si fusero insieme e poco a poco si formò un'aura lontana dalle leggi dei Cieli.


Passò un bel po' prima che Yun Che riaprisse gli occhi. Fra le sue dita, stava bruciando tranquillamente una fiamma azzurra come il ghiaccio.


I suoi progressi nell'uso e nel controllo delle fiamme di ghiaccio erano sempre stati incredibilmente rapidi. Ora che aveva ottenuto anche il Sangue della Fenice di Ghiaccio, la loro potenza naturalmente era cresciuta molto, dato che nascevano dall'unione tra fuoco e ghiaccio. Yun Che sollevò lentamente la fiamma azzurra e mormorò a bassa voce: “Direi che questo è il mio limite... ma dovrebbe bastare.”


Spinse delicatamente in avanti la fiamma di ghiaccio, facendole toccare la barriera.


Senza alcun suono, un grosso buco comparve all'istante nella Formazione Profound che neppure Mu Hanyi avrebbe mai potuto distruggere con la sua sola forza: sembrava quasi come un lieve strato di neve entrato in contatto con delle fiamme ustionanti.


Subito, l'intera barriera tremò notevolmente e la sua energia cominciò a dissiparsi, fuoriuscendo dalla cavità. Poco dopo, si frantumò con un rumore simile a quello di vetro spezzato e varie schegge di energia vennero scagliate in ogni direzione.


Yun Che si guardò intorno, cercando di trovare una trappola su cui gettare il cadavere di Mu Hanyi. Ma dopo averci riflettuto per qualche secondo, rinunciò. Mu Hanyi avrebbe potuto usare quel metodo per nascondere le reali cause della sua morte, ma a lui non conveniva fare lo stesso. Infatti, anche tralasciando il fatto che Mu Hanyi conosceva molto bene le trappole della tesoreria, il suo cadavere era stato terribilmente corroso dal veleno. Quindi, era fuori discussione provare a fingere che fosse stato ucciso da una trappola.


“Oh, beh, allora dovrò semplicemente portare via con me il cadavere. Altrimenti, se lo trovassero qui dopo il furto del corno di Qilin, molto probabilmente sospetterebbero che io sia coinvolto. Dopotutto, sicuramente sono l'unica persona che Mu Hanyi sarebbe stato disposto a portare qui di sua spontanea volontà.”


Poteva essere un'idea abbastanza buona far sparire sia Mu Hanyi che il corno di Qilin, così da far sembrare che se ne fosse andato di nascosto dopo averlo rubato... in quanto al motivo per cui avrebbe dovuto farlo, tutti avrebbero potuto pensarci quanto volevano.


Yun Che non mise subito via il cadavere di Mu Hany, ma camminò un po' in avanti, verso la gigantesca pila di Cristalli Purple Veined Divine che brillavano con una luce intensa.


Pietre Viola, Cristalli Viola e Giada Viola erano le monete del Regno degli Dei. Siccome Yun Che era giunto in quel luogo da poco tempo, ovviamente era naturale che avesse con sé ben poco denaro. Nel Palazzo della Fenice di Ghiaccio, riceveva cinquemila Pietre Viola al mese, ma da quando era diventato il discepolo diretto di Mu Xuanyin in realtà era assolutamente senza soldi.


Siccome era sicuro che in quell'aura non ci fossero trappole né Formazioni Misteriose, Yun Che continuò ad avanzare a grandi passi, senza alcuna preoccupazione o paura. Non esitò né si trattenne e immagazzinò nella Perla del Veleno Celeste l'intera pila di Cristalli Viola e le Giade Viola custodite con cura, in una volta sola. Anche se non conosceva esattamente la somma che aveva appena rubato, sicuramente doveva trattarsi di una ricchezza immensa dato che quella era la tesoreria della Famiglia Imperiale.


Poi, Yun Che si diresse in un'altra direzione e prese tutti i contenitori di giada in cui erano custodito ogni genere di pillole e medicinali preziosi.


Aveva saccheggiato solo un angolo della tesoreria, ma decise di non essere troppo avido e dopo aver ripulito l'area si fermò, senza cercare altro. Del resto c'erano trappole e Formazioni Misteriose nascoste dappertutto, quindi se ne avesse inavvertitamente attivata una mentre cercava di mettere le mani su più tesori possibili, sicuramente avrebbe fatto una brutta fine.


Con così tanti Cristalli Viola e Giade Viola in suo possesso, Yun Che si sentì subito più tranquillo. Ritornò dove aveva lasciato il corpo di Mu Huanyin e fece scattare un dito verso di esso. In un istante, vi si aprì un taglio da cui fuoriuscì una goccia di sangue scuro, che volò verso la punta del dito di Yun Che.


Poi, camminò lentamente fino alla Formazione Profound in cui era custodito il corno di Qilin.


Dal momento che era la Formazione Profound a protezione della reliquia dell'Impero, ovviamente doveva essere estremamente resistente. Forse, neppure la fiamma di ghiaccio sarebbe riuscita a distruggerla. Yun Che osservò attentamente il gigantesco corno azzurro del Qilin per un'altra volta. Con un altro scatto del dito, fece cadere leggermente le gocce di sangue che aveva preso dal cadavere di Mu Hanyi sulla Formazione Profound.


Quando il sangue toccò la barriera, una luce rossa lampeggiò per un breve istante, per poi diffondersi su tutta la Formazione Profound. Contemporaneamente, un rumore metallico piuttosto ovattato risuonò all'interno della barriera e un simbolo cremisi comparve sulla sua superficie blu. Con il marchio al centro, l'intera Formazione Profound si divise in due metà che si spostarono gradualmente di lato, aprendosi.


Quando la barriera si fu aperta completamente, Yun Che poté vedere proprio di fronte a sé il corno di Qilin che si trovava nell'Impero del Vento Gelido da più di ottantamila anni.


“A quanto pare, l'Impero del Vento Gelido ha fra le proprie fila un grande esperto nella creazione di Formazioni Misteriose.”


Yun Che sospirò, emozionato. Fluttuando a mezz'aria, avanzò attentamente. Continuò a procedere piuttosto lentamente, finché alla fine poté toccare il corno con le sue stesse mani.


Era estremamente duro al tatto, ma sembrava completamente privo di temperatura. Non era neppure freddo, come invece lui si aspettava. Tuttavia, riusciva a percepire vagamente una sensazione strana e mai provata prima, che sembrava provenire dall'antichità.


Ovviamente quello non era il momento adatto per studiare il corno di Qilin. Con un lieve movimento della mano, il corno lungo dieci metri venne risucchiato all'interno della Perla del Veleno Celeste.


Non appena vi entrò, un rivolo di Energia Misteriosa sgorgò dal pavimento, nel punto in cui si trovava fino a un istante prima. Yun Che inarcò le sopracciglia: “Oh, dannazione!”


Da dove era fuoriuscito quel filo di Energia Misteriosa, una colonna di luce si alzò nel cielo, mentre un assordante rumore metallico riecheggiava ovunque. Quasi contemporaneamente, delle luci abbaglianti si accesero come impazzite per tutta la tesoreria, attivando tutte le altre Formazioni Misteriose d'allarme, in un'esplosione di luce e con sirene così rumorose da poter essere sentite da migliaia di chilometri di distanza.


“Dannazione!” Yun Che divenne scuro in volto... il corno di Qilin non era solo sigillato in una Formazione Profound protettiva, sotto di esso erano anche state nascoste vari meccanismi e allarmi! In questo modo, se il corno fosse stato spostato da dove si trovava, le altre Formazioni Misteriose si sarebbero attivate, insieme a tutte quelle dell'intera tesoreria.


Yun Che strinse i denti... la Famiglia Imperiale del Vento Gelido si era impegnata a custodire quel corno di Qilin molto più attentamente di quanto si aspettasse!


Senza dubbio, in quel momento non solo il Palazzo Imperiale, ma l'intera Città Imperiale doveva essere in pieno allarme. Le guardie all'esterno della tesoreria, innumerevoli esperti che si trovava a Palazzo e persino Feng Huita stesso sarebbero arrivati da un momento all'altro.


“Dovrei avere abbastanza tempo per fuggire prima che arrivino!”


Mu Hanyi prima gli aveva detto che solo lui, Feng Huita e Feng Hange sapevano dell'ingresso segreto. Persino i soldati di guardia all'esterno, i più vicini a quel luogo, avrebbero dovuto entrare dall'ingresso principale. Quindi, avrebbe fatto in tempo a scappare dal passaggio segreto.


Yun Che si calmò rapidamente. Poi, si voltò per prendere il cadavere di Mu Hanyi.


Ma subito dopo si fermò, pietrificato, e gli venne la pelle d'oca.


Davanti a lui non c'era nulla, eccetto delle pozze di sangue rosso scuro.


Il corpo di Mu Hanyi era... scomparso!


Yun Che era così scioccato che un brivido gli corse lungo la schiena.


“Chi sei!? Dove ti trovi!?”


Se il cadavere fosse stato completamente sciolto dal veleno del Drago, Yun Che tutto sommato avrebbe potuto accettarlo. Tuttavia, aveva usato la Perla del Veleno Celeste per purificare tutte le tossine all'interno del corpo, in modo da non lasciare tracce del respiro del Drago Cornuto... quindi, com'era possibile che il corpo fosse scomparso nel nulla!?


Inoltre, non aveva affatto percepito l'aura di altre persone.


Nessuno rispose alle sue domande. Con tutti gli allarmi assordanti della tesoreria, non riuscì a sentire neppure l'eco della sua stessa voce.


Le guardie stazionate all'esterno potevano arrivare da un momento all'altro. Yun Che all'improvviso strinse i denti e attivò il Fulmine Illusorio. Tornando a ritroso sul percorso che ricordava, scattò verso l'ingresso segreto il più velocemente possibile.


La porta era ancora aperta. Yun Che si precipitò nel corridoio nascosto senza rallentare neppure per un istante, ma per tutto il tempo continuò a tenere i denti stretti.


C'era qualcun altro con loro due nella tesoreria! Inoltre, era qualcuno di così terrificante che non era riuscito neanche a percepire la sua presenza!


Ma se quella persona era stata con loro per tutto il tempo, allora... aveva visto tutto ciò che aveva fatto, comprese la purificazione del veleno con la Perla del Veleno Celeste e la fiamma di ghiaccio!?


Perché quel qualcuno era nella tesoreria... e perché aveva portato via il cadavere di Mu Hanyi!?
                                


                                



