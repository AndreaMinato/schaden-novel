---
title: Capitolo 1102 – Nessun’altra Scelta
pubDate: 2025-02-03T07:52:46.914Z
tags:
    - atg
---


<em><strong>Capitolo regolare, 0 in coda, 0/10 donazione</strong></em>


<em><strong>-Alstor</strong></em>






Tutte le sessantaquattro Sale della setta dell’Anima Nera avevano riportato gravi perdite. L’interno della setta era la perfetta rappresentazione del panico e del terrore.


Dopo aver ricevuto quel messaggio, Lei Qianfeng tornò alla setta sfrecciando come un fulmine. Non appena vi mise piede, percepì un’aura velenosa che gli fece gelare il sangue nelle vene… era chiaramente lo stesso veleno che aveva ucciso Lei Guangmo! I suoi passi si fecero più rapidi e spinse le porte della Sala Principale così forte da sfondarle con un boato.


L’intera Sala era piena di una fumosa nebbia scarlatta, che emanava una spaventosa aura velenosa. Lei Qiandu e altri due Anziani erano al centro della stanza, con delle espressioni cupe. Xiao Qingtong era inginocchiata a terra e piangeva senza sosta. Non ebbe alcuna reazione neppure quando Lei Qianfeng entrò sfondando la porta.


Sdraiate per terra, c’erano sei persone da cui si sprigionava l’aura tossica, talmente deboli da non riuscire a rialzarsi in piedi. Non riuscivano neppure a lamentarsi. Quei sei… erano i sei figli che gli restavano dopo aver perso Lei Guangmo.


Tutti e sei!!


Lei Qianfeng rimase scioccato, era come se il suo cervello fosse appena esploso. Avanzò barcollando… il dolore e la disperazione che aveva provato vedendo Lei Guangmo morire di fronte ai suoi occhi… quel panico, quella paura e quel senso d’impotenza…


“Questo… Cosa è successo? Cosa diavolo è successo!?” gridò Lei Qianfeng, correndo dai suoi sei figli.


“Maestro della setta.” Lei Qiandu si avvicinò a lui: “Sono stati tutti avvelenati con la stessa tossina usata contro Guangmo, ma stavolta la dose è molto maggiore. Ling Yun… evidentemente è entrato di nascosto nel setta e ha attaccato di nascosto tutti e sei i Giovani Maestri!”


Lei Qiandu sentì un brivido lungo la schiena, mentre spiegava l’accaduto.


Lei Qianfeng divenne ancora più scuro in volto. Raggiunse frettolosamente il suo figlio maggiore, Lei Guangqian, e gli chiese con la voce tremante: “Qian’er… cos’è successo? Come sei stato avvelenato?”


Il viso di Lei Guangqian era completamente rosso e la sua bocca si aprì e richiuse qualche volta, mentre tentava con fatica di parlare. Alla fine, rispose sussurrando con dolore: “Questo figlio… non lo sa… all’improvviso mi si è… annebbiata la vista… quando mi sono ripreso… ero già… cough… Onorevole Padre… salvami…”


“…” Lei Qianfeng tremò violentemente, sentendosi trafiggere al petto da un dolore lancinante.


Nel setta Principale non c’era solo Lei Qianfeng, ma anche i vari Anziani e Maestri di Sala. Ognuno di loro era fra gli individui più potenti di tutto il Regno Darkya. Inoltre, c’erano anche otto milioni di discepoli costantemente in guardia. I sei figli di Lei Qianfeng si trovavano nel cuore della setta, dove le difese erano le più vigili in assoluto. Non era esagerato dire che fosse il luogo più sicuro di tutto il Regno Darkya.


Ma un uomo era riuscito a introdurvisi senza essere visto né sentito… e ad avvelenarli tutti e sei!


Nessuno sapeva quando fosse entrato e ancor meno quando se ne fosse andato.


A rendere il tutto ancora più terrificante, era il fatto che nessuno dei suoi sei figli sapesse come fosse stato avvelenato!


Avvolti da raffiche di vento ululanti, Lei Tiangang e gli altri cinque Anziani raggiunsero finalmente la Sala Principale. Quando videro la scena di fronte ai loro occhi, rimasero terribilmente sconvolti.


“Questo… questo…” Lei Tiangang non riusciva a capacitarsene. Per qualche secondo non osò dire nulla, dopo aver visto l’espressione di Lei Qianfeng.


Lei Qiandu lanciò loro un’occhiata e inviò loro una trasmissione sonora di nascosto: “Dove sono il Vecchio Quattro e gli altri? Perché non sono tornati qui con tutti voi?”


“Sono… morti.”


“Cosa!?” gridò a squarciagola Lei Qiandu, rompendo il silenzio. La sua espressione già tetra divenne ancora più cupa.


“E’ stato… Ling Yun? No… non può essere…”


“Ne discuteremo più tardi!” Lei Tiangang scattò in avanti: “Dobbiamo trovare subito un modo per salvare tutti i Giovani Maestri!”


Dopo aver fatto altri due passi, all’improvviso provò un terrore indescrivibile. Si accorse che tutti e sei erano stati avvelenati con dosi molto maggiori di quella che aveva ucciso Lei Guangmo!


Lei Qianfeng aveva fatto tutto il possibile; aveva persino usato medicine di prima categoria, le più preziose della setta, ma era stato tutto inutile e non era comunque riuscito a salvare Lei Guangmo. In altre parole, non era servito assolutamente a nulla. In quel momento, non osava immaginare cosa sarebbe successo.


“Ling Yun… sei crudele!” Lei Qianfeng strinse i denti, ruggendo dalla rabbia: “Anche se dovessi inseguirti fino ai confini del Caos Primordiale, mi assicurerò di tagliarti in diecimila pezzi e ridurre in polvere le tue ossa!!”


Xiao Qingtong sollevò lo sguardo e urlò, con la voce roca: “Lei Qianfeng! Prima di insultare Ling Yun, perché non rifletti su tutti i crimini spregevoli che hai commesso nel corso degli anni! Ripensa attentamente a chi è stato a scatenare l’ira di Ling Yun! Conosci il significato della parola ‘castigo’!? Ho già perso Mo’er, se dovesse succedere qualcosa anche a a Qian’er… non ti perdonerò mai! Perché tutto questo è soltanto colpa tua!!”


“T-tu… stai zitta!” ululò Lei Qianfeng. Si strinse la testa fra le mani e si sedette a terra, rassegnato, mormorando fra sé e sé: “No… deve esserci un modo… c’è sicuramente una soluzione…”


“Maestro della setta! Quell’Esperto di Veleni Cuorenero!” gridò in tono urgente Lei Tianzheng: “Potrebbe essere ancora nella Città Darkya! Se è davvero lui, sicuramente potrà salvare tutti e sei i Giovani Maestri.”


“Esatto!” lo sostenne Lei Qiandu: “Maestro della setta, il corpo di Guangmo è ancora ustionante… quel veleno è troppo terrificante. Non possiamo fare nulla per curarlo e quell’Esperto di Veleni, anche se molto probabilmente è un impostore, è la nostra unica speranza.”


“Allora perché siete ancora qui a perdere tempo e non state chiedendo alla Gilda dei Mercanti Piuma Nera di trovare quel tizio Cuorenero o come si chiama!?” ruggì Lei Qianfeng: “Quando lo avrete trovato, non mi importa che prezzo o condizioni imponga! Accettate subito e basta! Portatelo qui il prima possibile!”


“Maestro della setta.” Rispose Lei Tianzheng: “Non ricorda che… l’ultima volta che l’abbiamo invitato qui, l’Esperto di Veleni Cuorenero ha… ha detto che deve essere lei in persona a portare da lui i pazienti.”


“Quel bastardo!” Lei Qianfeng gridò di nuovo: “Non è altro che un medico bravo con i veleni, un cane randagio che è stato cacciato via da tutti i Reami Stellari in cui è stato, eppure crede davvero di essere migliore di noi? Pensa davvero di essere degno di chiedermi di andare a bussare personalmente alla sua porta? Quando lo avrete trovato, farà meglio a venire qui di sua spontanea volontà. Altrimenti, vi basterà metterlo fuori combattimento e trascinarlo qui!”


“Ecco…” Lei Tiangang aveva un’espressione imbarazzata, si sentiva messo all’angolo.


“Lei Qianfeng!!” Xiao Qingtong strinse le maniche della sua veste fra le dita e si alzò in piedi. Stava ancora piangendo per la morte di uno dei suoi due figli, quando anche il secondo era stato avvelenato con la stessa identica tossina. La sua mente era nel caos e non poteva importarle di meno di mostrare rispetto a suo marito. Cominciò a rimproverarlo francamente: “Quell’Esperto di Veleni Cuorenero è stato braccato da così tanti Reami Intermedi per migliaia di anni, eppure è ancora vivo e vegeto. Perché dovrebbe importargli qualcosa del Realm King di un Reame Inferiore? Se lui non vale niente, allora chiediti cosa sei tu a confronto!”


“Non sei riuscito neppure a proteggere tuo figlio. Soltanto per un briciolo del tuo stupido orgoglio, hai causato la morte di Mo’er. Dimmi, per caso hai intenzione di lasciare che anche tutti gli altri tuoi figli muoiano per colpa tua!?”


“Tu…” quando Lei Qianfeng sentì quelle parole, il suo volto divenne verde, poi bianco come un lenzuolo. Non la contraddisse, ma gridò di nuovo: “Cosa ci fate lì immobili!? Informate subito la Gilda dei Mercanti Piuma Nera. Questo Sovrano darà loro sei ore di tempo, non mi importa se l’Esperto di Veleni Cuorenero è ancora nella Città Darkya oppure no. Faranno meglio a trovarlo entro sei ore, altrimenti mi assicurerò che non la passino liscia!”


“Capito.” Lei Tiangang annuì subito.


“Qiandu!” grugnì Lei Qianfeng: “Occupati subito dei preparativi. Questo Sovrano andrà nella Città Darkya con Qian’er e gli altri, fra un’ora. Porta tutte le Pietre Viola che riesci a radunare… quell’Esperto di Veleni Cuorenero farà meglio a non essere un impostore. Spero per lui che le voci siano vere e che possa guarire tutti i veleni del mondo, altrimenti questo Sovrano spezzerà personalmente tutte le sue ossa… ora vai!!”


……………………….


Quando Yun Che riaprì gli occhi, il sole brillava già nel cielo.


Grazie alla Grande Via del Budda, tutte le sue ferite esterne erano guarite e sul suo corpo non c’erano più danni evidenti. Anche quelle interne si erano rimarginate del settanta o ottanta percento. Aveva recuperato quasi tutta la sua Energia Misteriosa. Soltanto la sua energia mentale era tornata solo a un quarto o un terzo del totale.


Il motivo per cui si era costretto a svegliarsi in fretta era che doveva fare qualcosa di estremamente importante.


Mentre si stava curando, aveva prestato un minimo di attenzione all’ambiente circostante. Si era accorto che Piccola Jasmine se n’era andata, ma non era ancora tornata.


<em>Chi è quella ragazzina?</em>


Yun Che si rialzò in piedi. Ripensò alle volte in cui l’aveva “incontrata per caso” e alle cose che aveva detto la notte prima. All’improvviso, realizzò con stupore che quella ragazzina in effetti nascondeva ben più di quanto sembrasse. Probabilmente, aveva persino un qualche motivo specifico per volerlo incontrare.


<em>Ma… non ci siamo mai incontrati in passato, ed è ancor meno probabile che mi odi o provi rancore nei miei confronti… quindi, si può sapere perché…</em>


Mentre Yun Che ci stava pensando, improvvisamente la sua Giada di Trasmissione del Suono cominciò a vibrare.


Quando la prese in mano, sentì la voce seria di Ji Ruyan: “Signor Ling Yun, è fantastico… la setta dell’Anima Nera ha davvero reagito come lei aveva previsto. Ci hanno chiesto di nuovo di trovare l’Esperto di Veleni Cuorenero e stavolta sembravano molto più agitati. Poco fa ho cercato di contattarla direttamente, ma non ci sono riuscita, quindi temevo che le fosse successo qualcosa.”


Dopo aver calcolato rapidamente che ore erano, Yun Che rispose: “Ci sono stati degli imprevisti. Sono ancora nella Catena Montuosa dell’Anima Nera. Mi servirà un po’ di tempo per tornare alla Città Darkya. Deve trovare un modo per tenerli occupati per qualche ora.”


Dopo alcuni secondi, Ji Ruyan rispose: “D’accordo… ma deve sbrigarsi.”


Yun Che fece disperdere l’aria intorno a lui e si liberò di tutti gli odori e tutte le tracce sul suo corpo, poi si cambiò d’abito. Non gli importava più dove fosse andata Piccola Jasmine. Volò via dalla Catena Montuosa dell’Anima Nera, dirigendosi alla sua velocità massima verso la Città Darkya.


………..


In un’area disabitata nella periferia della Città Darkya.


C’era una casa estremamente diroccata, con tutte le porte e le finestre ridotte in pezzi. Era un luogo da cui non passava quasi mai nessuno.


Eppure, quel giorno lì c’erano parecchi “ospiti prestigiosi”.


Un gruppo di persone arrivò frettolosamente in volo, guidato dal Realm King del Regno Darkya, Lei Qianfeng. Al suo fianco c’era sua moglie Xiao Qingtong, altrettanto agitata, la cui posizione nel setta era prestigiosa quanto la sua. Dietro di loro c’erano il Maestro della Sala Principale Lei Tiangang e il Grande Anziano Lei Qiandu. Accanto a loro c’era anche il Medico Capo della setta, Lei Deyan.


Alle loro spalle c’era un gruppo di discepoli, che stavano trasportando con attenzione tutti e sei i figli avvelenati di Lei Qianfeng.


Dopo tutto quel tempo, gli effetti del veleno si erano fatti ancora più intensi. Dai loro corpi fuoriusciva del fumo cremisi, che emanava un’aura tossica. Per questo motivo, i discepoli che li stavano trasportando si sentivano estremamente a disagio.


Atterrarono tutti di fronte a quella piccola casa, che gli era stata indicata dalla Gilda dei Mercanti Piuma Nera. Quando si avvicinarono, le espressioni di Lei Qianfeng, Lei Tiangang, Lei Qiandu e tutti gli altri si fecero serie. Tutti si fermarono contemporaneamente.


Si erano fermati perché avevano percepito un’aura incredibilmente oscura, fredda e sinistra.


Quell’aura inquietante non proveniva soltanto dall’esterno, ma anche dall’interno delle loro anime; proveniva dai loro cuori. Questo li fece sudare freddo, spaventandoli al punto da far venire loro la pelle d’oca. Quella casa diroccata di fronte a loro sembrava avvolta dall’aura oscura dell’inferno stesso. Ciò fece raggelare dal terrore tutti quegli individui sulla vetta del Regno Darkya.


“Maestro della setta… questa è…” Lei Tiangang aveva uno sguardo sorpreso, ma curioso. Non aveva mai provato in vita sua una sensazione così terrificante,


E in quel momento, dalla casa provenne una risata grave, roca e spenta: “Hehehehehe, a quanto pare dei grandiosi affari sono venuti alla mia porta. Su, su. Entrate. Hehehehehe…”


Quella risata bizzarra e inquietante, sommata all’aura gelida ed estremamente oscura, spaventò i vari discepoli così tanto da farli indietreggiare di qualche passo. Si sentivano congelare.


L’espressione di lei Qianfeng si fece cupa. Ma prima ancora che potesse rispondere, Xiao Qingtong era già entrata. Inarcò le sopracciglia, e non ebbe altra scelta che seguirla.
                                


                                



