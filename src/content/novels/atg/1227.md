---
title: Capitolo 1227 – Bruciare il Sangue della Fenice
pubDate: 2025-02-27T08:14:48.756Z
tags:
    - atg
---


Capitolo regolare, 3 in coda, 0/10 donazione
-Alstor


“Heh, ben detto! Ora, fammi vedere quanto riuscirai a resistere alla Lama Compassione del Drago!”


Il Fulmine Brucia Cuore accorciava la sua vita, e la Lama Compassione del Drago consumava la sua energia vitale. Naturalmente, Luo Changsheng non aveva intenzione di perdere più tempo del necessario. Con una piccola risata, scattò in avanti e si avvicinò rapidamente a Yun Che.


La Lama Compassione del Drago era incredibilmente pesante, e la sua forza era a un livello ancora superiore. Luo Changsheng riusciva a malapena a impugnarla usando entrambe le mani. Non appena sferrò un primo fendente verso il basso, un potere terrificante e un ruggito di drago così disperato e assordante da sembrare in grado di far tremare il mondo intero schiacciarono Yun Che.


La potenza di quell’attacco scioccò tutti gli spettatori. Perché conteneva tutta la forza di Luo Changsheng!


Luo Changsheng aveva attivato il Fulmine Brucia Cuore e stava usando la Lama Compassione del Drago, eppure aveva comunque attaccato con tutte le sue forze Yun Che, che era ormai indebolito. Se l’avesse colpito, sicuramente l’avrebbe ferito gravemente o persino ucciso all’istante.


Luo Changsheng aveva sempre un portamento elegante e fino a quel momento durante tutta l’Assemblea Profound God aveva dato l’impressione di essere un giovane tranquillo ed educato. Non aveva mai ferito di proposito un avversario, neppure quando Jun Xilei aveva fatto tutto ciò che poteva per lasciare un paio di tagli sul suo corpo. In effetti, dopo la battaglia si era persino avvicinato per chiedere al suo Maestro come stesse.


Ma stavolta, tutti poterono vedere la rabbia, l’odio e la brutalità contenute in quell’attacco.


“Schiva! Gridò a squarciagola Huo Rulie, perdendo il controllo. Gli si erano rizzati in capo tutti i capelli, e intorno a lui volavano ovunque delle scintille.


Le fiamme cremisi che avvolgevano Yun Che, ormai, si erano indebolite così tanto da essere sul punto di spegnersi. Ma anziché cercare di sfuggire allo spietato attacco di Luo Changsheng, Yun Che fece circolare ogni briciolo di Energia Misteriosa che gli rimaneva e fece un passo in avanti. Si sentirono dei rumorosi schiocchi provenire da ogni osso del suo scheletro, e le vene blu delle sue braccia erano così gonfie da far sembrare che stessero per esplodere da un momento all’altro.


Si sentì uno scoppio sordo e la sua Energia Misteriosa eruppe verso l’esterno, poi Yun Che caricò dritto verso Luo Changsheng impugnando la straordinaria Spada Colpo Celeste Nemesi dei Diavoli.


“C…cosa?” tutti gli spettatori spalancarono immediatamente gli occhi.


Yun Che aveva intenzione di affrontare direttamente la Lama Compassione del Drago? Voleva davvero morire!?


Oltre al fatto che la sua Energia Misteriosa era molto più debole di prima, anche se fosse stato in condizioni ottimali per lui sarebbe stato quasi impossibile riuscire a bloccare la Lama Compassione del Drago in uno scontro diretto.


Ma il suo obiettivo era vincere, non gli importava della sua vita. Non avrebbe mai potuto vincere se avesse continuato a scappare.


Mi manca così poco… e nessuno mi fermerà!!


La sagoma scarlatta di una fenice comparve improvvisamente in entrambi gli occhi di Yun Che. Dall’interno del suo corpo giunse il rumore di uno scoppio ovattato.


Tutte e dieci le sue gocce di Sangue della Fenice cominciarono subito a bruciare, e le morenti fiamme cremisi intorno a lui tornarono all’improvviso accese e vivaci quanto prima. L’aura divina della Fenice sembrò discendere dall’alto, e il cielo assunse un colore rossastro.


Boom ————


La Lama e la Spada si scontrarono l’una con l’altra, e l’impatto fu così violento da costringere tutti i praticanti del mistero più giovani fra il pubblico a coprirsi le orecchie dal dolore. Il Palco degli Dei sotto i piedi dei due finalisti venne ridotto istantaneamente in polvere e l’onda d’urto, potente quanto uno tsunami, si propagò verso l’esterno, colpendo la barriera e la parte inferiore del Palco, per poi essere riflessa un’altra volta verso di loro.


La luce emanata dalle Fiamme della Fenice che si alzavano fino al cielo dipinse i volti di tutti gli spettatori con una sfumatura rossastra. Proprio come Luo Changsheng, la cui espressione si era irrigidita dallo stupore, anche tutto il pubblico era tremendamente scioccato.


Erano scioccati perché Yun Che era riuscito a bloccare l’attacco della Lama Compassione del Drago in uno scontro diretto!


“Ha… bruciato il Sangue della Fenice!” esclamò Yan Juehai.


Quando si bruciava il proprio Sangue Divino, questo rilasciava tutto il suo potere e poi si ibernava. Era necessario almeno un mese prima che tornasse alla normalità. Yun Che aveva chiaramente deciso di fare una scommessa, o tutto o niente.


Notando subito da dove provenisse l’improvvisa crescita nella forza di Yun Che, Luo Changsheng lo guardò con uno sguardo che divenne mano a mano più tranquillo: “Ben fatto… ma per tua sfortuna… hai sprecato la tua ultima occasione!”


“Hah!”


Luo Changsheng gridò gravemente e le vene sulle sue braccia si gonfiarono visibilmente, di fronte agli occhi di tutti. La Lama Compassione del Drago emise di nuovo un’aura soffocante, e Luo Changsheng sferrò un altro fendente dritto verso Yun Che.


Yun Che tremò violentemente quando quel potere in grado di radere al suolo intere montagne travolse lui e la Spada Colpo Celeste Nemesi dei Diavoli. Venne scaraventato all’indietro e si schiantò violentemente a terra a un paio di chilometri di distanza, come un meteorite caduto dal cielo.


Insieme, il Fulmine Brucia Cuore e la Lama Compassione del Drago fornivano a Luo Changsheng una forza terrificante. Yun Che non era in grado di resisterle neppure dopo aver bruciato disperatamente tutto il suo Sangue della Fenice. Anche se aveva scagliato Yun Che molto distante, Luo Changsheng non sentiva ancora di aver minimamente sfogato il suo odio e la sua rabbia. Sollevò l’arma ancora una volta, e nelle orbite dei sei teschi di drago comparvero dei bagliori d’un bianco spettrale.


“Roar——”


Sei ruggiti addolorati e rancorosi fecero tremare contemporaneamente il cielo, e Luo Changsheng sferrò un terzo fendente verso Yun Che. Sei draghi di Energia Misteriosa bianco pallido, avvolti da una letale tempesta di vento, sfrecciarono immediatamente verso il basso, come sei tornado.


Booooom!!!!


I sei draghi bianchi colpirono Yun Che quasi subito dopo che si era schiantato a terra. Ci fu un boato assordante e nel Palco degli Dei comparve un cratere dal raggio di parecchie centinaia di metri.


Quella non era della pietra comune! Quello era il Palco degli Dei, dove si teneva la Battaglia degli Dei!


In tutta la storia della Battaglia degli Dei, il Palco non era mai stato danneggiato quanto quel giorno.


Senza dubbio, la forza di quell’ultimo attacco era completamente al di sopra del livello di un ragazzo della nuova generazione, e di ogni altra tecnica mai utilizzata sul Palco degli Dei.


“Ah… questo…”


“Che forza terrificante… Yun Che sarà… ancora vivo?”


“Oh no!” Lu Lengchuan stinse i pugni, con un’espressione tesa e sconvolta. Quell’ultimo colpo era stato più che sufficiente a farlo tremare dalla paura. Era sicuro che, se fosse stato lui a essere stato colpito, sarebbe stato già con un piede nella fossa, anche se fosse stato protetto dalla sua Barriera Sacra del Drago Brillante completa.


Yun Che era già ferito gravemente a molte parti del corpo, e dato che dopo essere stato scaraventato a terra da Luo Changsheng non aveva avuto il tempo di reagire, non aveva potuto neppure difendersi… Luo Changsheng aveva decisamente appena provato a uccidere Yun Che per sfogare il suo odio e il suo risentimento.


“Yun… Che…” Mu Bingyun fissò il Palco degli Dei con lo sguardo perso nel vuoto e gli occhi socchiusi


“Hmm?” Luo Changsheng stava osservando il punto dell’impatto, quando all’improvviso aggrottò le sopracciglia.


l'Energia Misteriosa si stava disperdendo rapidamente dal cratere sul Palco degli Dei, lasciando intravedere le scarlatte Fiamme della Fenice. Poi, tutti videro Yun Che inginocchiato a terra, su una sola gamba, che si stava tenendo in piedi appoggiandosi alla Spada Colpo Celeste Nemesi dei Diavoli, al centro della voragine. Anche se era completamente ricoperto di sangue, il suo sguardo era ancora determinato come sempre.


Quella scena lasciò senza parole molti Realm King.


“Come diavolo ha fatto a sopravvivere a quell’attacco?”


Luo Changsheng divenne scuro in volto, dopo aver superato un primo momento di stupore. Volò di colpo in picchiata verso Yun Che, sferrando verso di lui un altro fendente con la Lama Compassione del Drago, che stava ululando.


Yun Che sollevò lo sguardo, veloce come un fulmine, e parò l’attacco in carica con la Spada Colpo Celeste Nemesi dei Diavoli, avvolta dalle fiamme.


Bang!!


La Lama Compassione del Drago e la Spada Colpo Celeste Nemesi dei Diavoli si scontrarono violentemente ancora una volta, ma dalle labbra di Yun Che sgorgò un fiotto di sangue e sprofondò nei detriti del Palco degli Dei con entrambe le gambe, fino a metà della vita. La forza di Luo Changsheng sembrava una montagna in grado di sorreggere i Cieli stessi, mentre lo schiacciava senza pietà e costringeva la Spada Colpo Celeste Nemesi dei Diavoli a indietreggiare, centimetro dopo centimetro.


Luo Changsheng si sentì finalmente piuttosto soddisfatto, quando vide le orribili condizioni di Yun Che, ma siccome non era disposto a rinunciare completamente alla sua eleganza e alla sua fama di Giovane Maestro Changsheng, gli disse solo sussurrando: “Nella Lama Compassione del Drago sono state sigillate le anime di sei malvagi draghi primordiali… credi davvero di possedere qualcosa in grado di fermarla!?”


Il potere ottenuto da Yun Che dopo aver bruciato il Sangue della Fenice si stava per esaurire. Nell’istante stesso in cui fosse scomparso, lui sarebbe stato inghiottito da un abisso. Ma in quella situazione, anziché disperarsi, Yun Che rispose alla provocazione e allo sguardo sprezzante di Luo Changsheng sorridendo a sua volta, con un disprezzo ancora maggiore. Gli sussurrò: “Le anime di sei draghi malvagi… non sono niente di impressionante!!”


Mentre Yun Che ringhiava, nei suoi occhi si accese improvvisamente una luce azzurra.


“Dominio… dell’Anima… del Drago!!”


Alle spalle di Yun Che comparve un drago azzurro, e molto più in alto nel cielo si aprirono improvvisamente due occhi celesti che sembravano ampi quanto il firmamento. Poi, risuonò un ruggito di drago ancora più assordante di un fulmine disceso dai Cieli e più schiacciante del loro peso.


ROAR!!!!!!!


Il ruggito fu come una martellata alla testa. Le menti di tutti i presenti si svuotarono da ogni pensiero, e per qualche ragione ebbero la sensazione che un gigantesco drago dalla forza indescrivibile stesse scendendo dal cielo sopra di loro. La sua aura era così maestosa da farli sentire come se fossero solo un granello di polvere in un immenso universo, e sia le loro anime che i loro muscoli cominciarono a tremare dalla sconfinata paura. Non avrebbero voluto fare altro che inginocchiarsi a terra e prostrarsi, per dare prova della loro lealtà.


“Un’anima di drago!?” Gridò con sorpresa l’Imperatore Divino Shitian.


“Come ha fatto Yun Che a ottenere un’anima di drago?” anche l’Imperatore del Brahma aveva la fronte corrugata, in una rara espressione sbalordita.


“Non è neppure un’anima di drago ordinaria, anzi, dev’essere di livello incredibilmente alto.” Mormorò Qianye Ying’er. Si voltò leggermente, e notò inaspettatamente che l’Imperatore del Drago aveva davvero un’espressione ancora più stupita degli altri Imperatori Divini.


Si accigliò lievemente… Che strano. Considerando quanto è forte l’Imperatore del Drago, dovrebbe aver notato fin da subito l’anima di drago all’interno di Yun Che. Quindi, perché sembra così scioccato?


Quel tremito assolutamente innaturale nella sua espressione… era quasi come se qualcuno l’avesse appena spaventato a morte.


La Lama Compassione del Drago emise un lamento raggelante e il potere dei sei draghi malvagi, che stava schiacciando spietatamente Yun Che fino a pochi istanti prima, si disperse improvvisamente come fumo al vento. Anche l’aura soffocante intorno all’arma scomparve in un batter d’occhio.


Non rimase altro che il riverbero tremante della lama.


Luo Changsheng aveva gli occhi spalancati e il volto contorto dalla paura. La sua Energia Misteriosa si dissipò in una frazione di secondo.


Bang!!


Yun Che spinse in avanti la Spada Colpo Celeste Nemesi dei Diavoli, scaraventando facilmente in aria Luo Changsheng e la Lama Compassione del Drago. Balzò fuori dal cratere nel Palco degli Dei, ringhiò, poi concentrò tutto il potere del suo Sangue della Fenice nella Spada Colpo Celeste Nemesi dei Diavoli e sferrò un brutale fendente verso Luo Changsheng.


Boom!!


Lo spadone colpì direttamente il corpo di Luo Changsheng, generando una violenta esplosione, fratturando le sue costole e facendo schizzare sangue dalla sua vita. Venne scagliato via roteando come una trottola, mentre gridava miserabilmente.


Yun Che lo inseguì rapidamente, mentre sulle Spada Colpo Celeste Nemesi dei Diavoli bruciavano le sue ultime Fiamme della Fenice. Sferrò una tempesta di fendenti contro Luo Changsheng, completamente immobile.


Boom! Boom! Boom! Boom! Boom! Boom! Boom! Boom!


Ogni attacco di Yun Che conteneva tutta la sua forza, e ogni impatto era assordante quanto un tuono. Il rumore del sangue che sgorgava e delle ossa che si frantumavano riecheggiò per tutto il Palco degli Dei, finché Yun Che non ebbe sferrato circa una decina di fendenti, trasformando Luo Changsheng in una sagoma sanguinante e ricoperta di fiamme.


“Hah!!!”


Senza mostrare la minima pietà, Yun Che colpì Luo Changsheng un’ultima volta, proprio all’altezza del cuore.


La fontana di sangue che sgorgò dal suo petto si alzò fino a quasi dieci metri di altezza, e Luo Changsheng si schiantò pesantemente a terra come un frammento martoriato di un meteorite. Continuò a rotolare per terra, lasciandosi dietro una scia di sangue lunga almeno qualche centinaio di metri, prima di fermarsi.


Alla fine, le Fiamme della Fenice intorno a Yun Che si estinsero, e le dieci gocce di Sangue della Fenice divennero opache, per poi ibernarsi. La sua aura si indebolì terribilmente. Per almeno un mese, non sarebbe riuscito ad utilizzare in alcun modo le Fiamme della Fenice.


“Adesso dovrebbe essere finita… giusto?”


Yun Che aveva il respiro terribilmente affannato, e ogni suo muscolo era intorpidito. Stava per cadere a terra, dato che non riusciva quasi più a mantenere alzata la Spada Colpo Celeste Nemesi dei Diavoli.


“Gah… Ssss… Guh…”


Davanti a lui si sentì un gemito terribilmente addolorato, e le pupille di Yun Che si restrinsero, mentre Luo Changsheng si rialzava in piedi, ricoperto di sangue, lentamente ma senza barcollare.


Le trame di fulmini sulla pelle di Luo Changsheng stavano ancora brillando. Aveva perso più di metà della sua Energia Misteriosa, e quella che gli rimaneva era terribilmente instabile. Ma la sua aura era comunque incredibilmente soffocante.


Non appena sollevò lo sguardo, il selvaggio e feroce bagliore nei suoi occhi, identico a quello di una belva disperata, si riflesse in quelli di Yun Che.
                                


                                



