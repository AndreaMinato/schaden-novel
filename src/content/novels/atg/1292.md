---
title: Capitolo 1292 – Situazione Disperata
pubDate: 2025-02-27T08:14:48.769Z
tags:
    - atg
---


<em><strong>Capitolo Sponsorizzato! Ringraziamo Federico! 5 in coda, 0/10 donazione</strong></em>


<em><strong>-Alstor</strong></em>






Dopo un lampo di luce bianca, il mondo di fronte a loro cambiò drasticamente.


Il Palazzo Celestiale cadde molto velocemente, per poi schiantarsi con violenza a terra. Dopodiché, Xia Qingyue trascinò con sé Yun Che, volando subito fuori dall’arca misteriosa.


Quello era il Regno Divino Dell’Inizio Assoluto!


Incomparabilmente antiche e soverchianti, l’aria e l’aura di quel luogo erano completamente diverse da quelle del mondo esterno. Con un solo sguardo, videro che il cielo e la terra in quel luogo erano completamente avvolti da un inquietante sfumatura grigia come la cenere. Quel panorama si stendeva a perdita d’occhio, creando un dipinto tetro e desolato, difficile da descrivere a parole.


Yun Che avvertiva una sensazione con estrema chiarezza… si sentiva come se avesse attraversato un passaggio contro il naturale flusso del tempo, ritrovandosi improvvisamente in un passato incredibilmente lontano.


“Questo è il Regno Divino dell’Inizio Assoluto?” chiese Yun Che, con un sospiro enfatico, osservando l’area circostante.


La zona in cui si trovavano era sconfinata e silenziosa, ma anche avvolta da un’aura pesante e maestosa, che avrebbe fatto sentire teso chiunque, senza che se ne rendesse neppure conto, perciò né lui né Xia Qingyue riuscirono a rilassarsi neppure un po’.


“Esatto!” rispose subito Xia Qingyue. Poi, mise via il Palazzo Celestiale con un movimento della mano.


Era chiaro che il terreno grigio come la cenere di quel luogo fosse estremamente duro e resistente. Il Palazzo Celestiale era precipitato a una velocità incredibile, eppure aveva creato solo un piccolo solco che non raggiungeva neppure i tre metri di profondità.


“Svelto, andiamo!” Xia Qingyue non osò esitare per un solo secondo. Afferrò Yun Che e cominciò a fuggire in una direzione a caso.


L’aura e le dimensioni del Palazzo Celestiale lo rendevano un bersaglio troppo facile, quindi ora che si trovavano lì dovevano trovare il prima possibile un luogo dove nascondersi.


“Dove stiamo andando?” chiese Yun Che.


“Cerchiamo un posto dove nasconderci.” Rispose Xia Qingyue: “Questa è solo l’area iniziale del Regno Divino dell’Inizio Assoluto, ma è incredibilmente vasta. Al momento, possiamo solo sperare che chi ci sta inseguendo, quando vi entrerà, venga portato in un punto molto lontano da noi. Prima che ci trovino di nuovo, dobbiamo nasconderci il meglio possibile.”


L’unico problema era che le due persone che li stavano inseguendo erano fra i mostri più spaventosi dell’universo. Nascondersi dalle loro percezioni spirituali sarebbe stato comunque difficile come ascendere al cielo, persino nel Regno Divino dell’Inizio Assoluto.


“Sei già stata qui?” Yun Che le fece un’altra domanda.


“No.”


“Allora come facevi a sapere dove si trovava il Regno Divino dell’Inizio Assoluto, innanzi tutto? E poi, sembra che questo luogo ti sia abbastanza… familiare?”


Sicuramente, non era una coincidenza che il Palazzo Celestiale si fosse diretto dritto verso il Regno Divino dell’Inizio Assoluto. Era chiaro che, dal momento stesso in cui si erano accorti di Qianye Ying’er e di quell’anziano dalla veste grigia, Xia Qingyue si fosse diretta volutamente lì.


“Mio padre adottivo mi ha donato parecchi frammenti di memoria unici, negli ultimi anni.” Disse Xia Qingyue, scura in volto, mentre osservava l’area di fronte a loro alla ricerca di un qualche possibile nascondiglio: “Quei frammenti di memoria contenevano molte informazioni importanti riguardo alle quattro Regioni del Regno degli Dei.”


“… ora capisco.” Disse Yun Che, avendo un’improvvisa intuizione. Intanto, sospirò mentalmente:<em> L’Imperatore degli Dei Lunari aveva già cominciato anni fa i preparativi per permetterle di succedergli. A quanto pare, voleva davvero che Xia Qingyue ereditasse il suo potere e la sua posizione fra gli Dei Lunari, non si è trattato di una decisione presa sul momento.</em>


<em>Il Gelido Cuore di Vetro e lo Splendido Fisico dei Nove Misteri… a quanto pare, ciò che rappresentano nel Regno degli Dei va ben oltre quello che so o posso immaginare adesso. Pensare che abbiano spinto a così tanto persino un Imperatore Divino.</em>


“Però, non credo che riusciremo a nasconderci alla percezione spirituale di quei due.” Disse improvvisamente Yun Che.


Che idiozia! Uno dei due poteva alterare l’orbita di una stella semplicemente con una mano, mentre l’altra poteva distruggerne una con solo un dito… era assolutamente impossibile che potessero nascondersi da quei due mostri leggendari, neppure se lui avesse combinato il Riflesso Distruttore della Luna e il Fulmine Illusorio.


“L’aura del Regno Divino dell’Inizio Assoluto è unica nel suo genere.” Spiegò Xia Qingyiue: “Ostacola enormemente la percezione spirituale di tutte le creature che provengono dall’esterno. Inoltre, ogni filo d’erba, ogni albero e anche ogni granello di sabbia in questo luogo emettono un’aura piuttosto densa e antica. Nascondendoci qui, questo contribuirà a confondere terribilmente la percezione di chiunque altro.”


Yun Che chiuse leggermente gli occhi e rilasciò la sua percezione spirituale… poco dopo, li riaprì, e vi si poteva vedere chiaramente un grande stupore.


Perché il raggio della sua percezione spirituale era stato ridotto a solo un decimo del normale!


L’aura in quel luogo non era torbida, anzi, era così densa e ricca da essere stupefacente. Perciò, la loro percezione spirituale, così come il loro corpo, sembrava schiacciata da un gigantesco masso.


Dopo aver provato a rilasciare la sua percezione spirituale, Yun Che provò un estremo senso di inferiorità, che lo colpì dritto al cuore… quella sensazione gli stava dicendo che non avrebbe dovuto trovarsi in quel luogo. Nel Regno Divino dell’Inizio Assoluto, lui era minuscolo e poteva essere spazzato via dall’esistenza in un solo istante.


“Ma anche in questo caso, sarà comunque difficile sfuggire alla percezione spirituale di quei due mostri.” Disse Yun Che, corrugando la fronte. Non stava facendo il pessimista, quella era semplicemente la crudele realtà… anche se la percezione spirituale di quei due fosse stata ridotta a un decimo del normale, erano comunque dei mostri.


“Allora, a quel punto dipenderà dal destino.” Rispose a bassa voce Xia Qingyue. Continuò ad osservare l’area circostante, mormorando fra sé e sé: “Se fossimo così fortunati da trovare una Giada Energetica, sarebbe perfetto.”


I più rari fra i tesori erano dovunque, nel Regno Divino dell’Inizio Assoluto. Nel mondo esterno, sarebbe stato estremamente difficile trovare una giada energetica in grado di alimentare a lungo il Palazzo Celestiale, ma in quel luogo era relativamente facile… tuttavia, cercare di portarne via una sarebbe stato difficile quando ascendere al cielo.


Infatti, anche le più deboli fra le Bestie Misteriose che abitavano quel luogo erano ben oltre il loro livello.


“Allora non c’è bisogno di preoccuparsi troppo.” Yun Che non era terrorizzato e disperato quanto Xia Qingyue: “Se davvero non riusciremo a scappare, potremo comunque fuggire con la mia Pietra Illusoria del Vuoto.”


Le parole di Yun Che colpirono molto Xia Qingyue, che si voltò di scatto spalancando i suoi meravigliosi occhi: “Hai una Pietra Illusoria del Vuoto?”


Le Pietre Illusorie del Vuoto erano i tesori più preziosi dell’universo sotto quasi ogni aspetto. Inoltre, si trattava di una risorsa limitata. Quando se ne utilizzava una, questa spariva per sempre. Persino un Reame Sovrano come il Regno degli Dei Lunari ne possedeva solamente tre.


“Sì!” Yun Che annuì con la testa: “Solo che non potremo decidere dove verremo teletrasportati, se la useremo. A meno che sia la nostra ultima possibilità, voglio davvero evitare di utilizzarla.”


“Ovunque finissimo, sarebbe comunque molto meglio che cadere fra i loro artigli.” Disse a bassa voce Xia Qingyue. La disperazione che le stava stringendo il cuore era diminuita notevolmente, quando aveva sentito le quattro parole “Pietra Illusoria del Vuoto”.


Non sapevano di preciso perché Qianye Ying’er e quell’anziano dalle vesti grigie li stessero inseguendo, ma questo anziché confortarli non aveva fatto altro che rendere il tutto ancora più spaventoso.


“Anche il tuo Regno degli Dei Lunari dovrebbe avere delle Pietre Illusorie del Vuoto, no? Sei così importante per il tuo padre adottivo, ma non te ne ha data una per essere al sicuro?” mentre Yun Che faceva quella domanda, fece entrare la sua coscienza all’interno della Perla del Veleno Celeste.


“Non ho mai lasciato il Regno degli Dei Lunari, quindi non ne avevo bisogno.”


Quella era la prima volta che lei lasciava il Regno degli Dei Lunari.


“…”


<em>Una giada energetica…</em> Yun Che stava giusto per prendere la Pietra Illusoria del Vuoto, quando all’improvviso gli venne in mente una cosa e chiese: “Qingyue, la Giada Celeste del Tempo si può usare come fonte d’energia per il Palazzo Celestiale?”


“… tu hai una Giada Celeste del Tempo?” ancora una volta, Xia Qingyue si voltò verso di lui con gli occhi spalancati, e stavolta contenevano chiaramente uno stupore ancora maggiore di prima.


Con un semplice pensiero di Yun Che, nella mano che stava cercando la Pietra Illusoria del Vuoto comparve invece la Giada Celeste del Tempo: “Questo era il premio per i primi quattro classificati nella Battaglia degli Dei. La Maestra di Palazzo Bingyun mi ha detto che può essere utilizzata come fonte d’energia.”


“…” Xia Qingyue fissò Yun Che per parecchio tempo, senza distogliere lo sguardo. Aveva un’espressione piuttosto rassegnata e incredula… che lasciava intuire che lei stesse odiando il fatto di non poterlo prendere a schiaffi in quello stesso istante.


“Perché non l’hai presa prima?”


“Mi è venuto in mente solo adesso.” Rispose Yun Che, sbattendo le palpebre, con un’espressione innocente sul viso. Dopo la fine della Battaglia degli Dei, i suoi unici pensieri erano stati il Regno degli Dei Stellari e Jasmine. Quindi, aveva semplicemente messo via quella Giada Celeste del Tempo subito dopo averla ricevuta, senza poi degnarla neppure di un secondo sguardo.


Yun Che poteva vedere chiaramente che Xia Qingyue stava ansimando, ma non capiva se fosse perché era infuriata con lui o perché stava tirando un sospiro di sollievo. Solo che, mentre volava, il suo corpo era in orizzontale e i suoi seni di seta erano semplicemente troppo abbondanti, quindi anche solo quel piccolo movimento sarebbe stato sufficiente a far andare il sangue alla testa a qualsiasi uomo.


Yun Che inghiottì silenziosamente un po’ di saliva.


“La Giada Celeste del Tempo è una delle giade energetiche migliori dell’universo, è estremamente difficile ottenerne una.” Spiegò Xia Qingyue: “Un solo frammento di Giada Celeste del Tempo potrebbe alimentare una comune arca misteriosa da guerra per cento anni. Anche nel caso del Palazzo Celestiale della Luna Evanescente, un pezzo di Giada Celeste del Tempo può permettergli di volare alla massima velocità per un mese intero.”


“Eh… Davvero!?” Yun Che rimase scioccato da quelle parole.


La Giada Celeste del Tempo era, dopotutto, uno dei premi più preziosi dell’Assemblea Profound God, quindi ovviamente non poteva essere qualcosa di comune!


“Allora, me la dai o no?” Xia QIngyue distese in avanti una mano bianca come la neve, con un’espressione rassegnata sul suo volto di giada. Se Yun Che le avesse semplicemente dato prima la Giada Celeste del Tempo, tanto per cominciare non avrebbero dovuto correre il rischio di entrare nel Regno Divino dell’Inizio Assoluto.


Non importava quanto fossero forti Qianye Ying’er e l’anziano vestito di grigio, per loro sarebbe stato comunque impossibile inseguirli alla massima velocità per un mese intero… sarebbe stato uno sforzo così terribile che avrebbero potuto persino morire semplicemente dalla fatica.


La Giada Celeste del Tempo non era molto grande, e persino il bagliore che emetteva non era molto intenso. Era a malapena avvolta da un sottile velo di luce pura, simile a quella della luna o delle stelle. Yun Che prima aveva trovato difficile immaginare che quel frammento di giada potesse davvero contenere un potere così straordinario.


L’Assemblea Profound God di quell’anno era stata assolutamente unica, perciò anche i premi per i primi classificati erano stati molto più preziosi del solito. I quattro frammenti di Giada Celeste del Tempo donati ai quattro Giovani Divini, classificatisi ai primi posti nella Battaglia degli Dei, sarebbero serviti ad aiutarli nella coltivazione della forza misteriosa una volta all’interno della Perla dell’Eternità, così da permettere loro di diventare dei veri e propri giganti nella Regione Orientale ancora più in fretta.


Quei quattro pezzi di Giada Celeste del Tempo erano stati messi a disposizione ognuno da un diverso Reame Sovrano… per convincere gli altri tre Reami Sovrani a cedere il loro frammento, l’Imperatore dell’Eternità aveva fatto molta fatica.


Se avesse scoperto che Yun Che stava davvero per usare il suo per alimentare un’arca misteriosa, molto probabilmente avrebbe cominciato a vomitare sangue dalla rabbia e dall’esasperazione.


Xia Qingyue sollevò la Giada Celeste del Tempo con entrambe le mani. Con un semplice pensiero, la fece sparire dalle sue dita e la inserì nel Palazzo Celestiale.


“Ora, purché nessuno dei loro attacchi ci colpisca, non dovremmo essere troppo in pericolo.” Xia Qingyue strinse con forza la mano di Yun Che: “Andiamo.”


“Oh, davvero? Allora è un vero peccato che non riuscirete ad andarvene da qui.”


Proprio quando Xia Qingyue stava per far comparire il Palazzo Celestiale, la voce fredda e tagliente di una donna risuonò improvvisamente nelle loro orecchie… quella voce era incantevole come una melodia della leggendaria musica celeste, ma la terrificante minacciosità che conteneva fece sentire immediatamente Xia Qingyue e Yun Che come se fossero precipitati in un abisso.


Si sentirono come se una gigantesca montagna li avesse schiacciati e precipitarono dal cielo, schiantandosi bruscamente contro il terreno grigio come la cenere del Regno Divino dell’Inizio Assoluto.


Ma la “gigantesca montagna” non scomparve, continuando a schiacciarli e impedendo loro di rialzarsi in piedi. In effetti, non riuscivano neppure a sollevare un dito in quelle condizioni… la loro Energia Misteriosa era stata completamente soppressa, e non riuscivano a controllarne neppure un rivolo.


Si trattava di una pressione spirituale a cui non potevano affatto resistere. Anche se le loro forza misteriosa fossero state mille volte maggiori, non sarebbero comunque stati in grado di opporre la minima resistenza.


Perché quella pressione soverchiante proveniva dalla Dea del Brahma in persona!


<em>Merda…</em> Yun Che precipitò subito nel panico. Non era riuscito a percepire neppure il minimo segno dell’arrivo di Qianye Ying’er. Considerando la sua forza terrificante, lui non sarebbe sicuramente riuscito a individuarla neppure se la sua percezione spirituale non fosse stata ristretta.


Era persino possibile che Qianye Ying’er fosse rimasta accanto a loro per parecchio tempo, origliando la loro conversazione e prendendosi gioco di loro.


Ma ora che erano completamente schiacciati a terra e non potevano muovere neppure un muscolo, usare la Pietra Illusoria del Vuoto per scappare era diventata una vana speranza, così come fuggire con il Palazzo Celestiale della Luna Evanescente.


Una sagoma dorata scese lentamente dal cielo, atterrando di fronte a loro due.


Yun Che aveva già visto Qianye Ying’er dopo la fine della Battaglia degli Dei, ma da molto lontano. Adesso, invece, era proprio di fronte a lui, a pochi passi di distanza.


Metà dei suoi capelli dorati cadevano davanti alle sue spalle lisce, mentre l’altra metà scendevano lungo la sua schiena fino ai glutei. Ogni ciocca di capelli dorati brillava con un bagliore affascinante, più meraviglioso e incantevole dell’oro vero. Un’armatura a piastre di morbido metallo, ugualmente luminoso e dorato, copriva il suo petto, esaltando le curve del suo corpo così perfettamente sinuoso e proporzionato in ogni sua parte, che avrebbe fatto restare chiunque senza fiato dalla meraviglia. I suoi glutei e i suoi seni prosperosi erano scoperti e visibili, formavano delle perfette mezze lune, mentre la sua vita era sottile e slanciata come un ramo di salice.


La luce che avvolgeva il Regno Divino dell’Inizio Assoluto era grigia e tetra, ma la pelle scoperta di Qianye Ying’er, che fosse quella dei suoi polsi, del suo collo o della piccola parte visibile del suo volto, brillava come la più candida delle giade. Era di una bellezza sconvolgente.


Quella maschera dorata a forma di ali di fenice copriva i suoi e la maggior parte del suo viso, ma le labbra che lasciava scoperte erano stupende come i petali di un fiore, brillanti e lucide. Il suo mento piccolo e delicato sembrava scolpito nella giada, era semplicemente perfetto.


Quella era una donna ogni cui parte del corpo era incredibilmente perfetta. Persino il suo volto coperto era sufficiente a lasciare senza fiato qualsiasi uomo, lasciandolo con lo sguardo perso nel vuoto. Persino Yun Che, in quelle condizioni, non appena la vide da così vicino capì subito perché venisse chiamata “Dea” e perché così tanti grandi eroi fossero così follemente innamorati di lei.


Ma ciò che stava gravando ancora di più sul suo cuore era ovviamente il freddo che aveva iniziato a provare in ogni angolo del corpo.


La sua mente cadde in un caotico vortice di pensieri, finché non riuscì a far comparire rapidamente un’espressione di “gioia e spensieratezza” sul suo volto: “Oh, allora è lei, Signorina Dea! Chi avrebbe mai immaginato che le nostre strade si sarebbero davvero incrociate in un luogo del genere, meravigliosa Dea, è davvero una coincidenza straordinaria.”


L’unica fonte di vago conforto che aveva era che Qianye Ying’er chiaramente non fosse venuta solamente per uccidere lui o Xia Qinqyue. Altrimenti, con un solo schiocco delle dita avrebbe potuto farlo già milioni e milioni di volte.
                                


                                



