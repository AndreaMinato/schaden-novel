---
title: Capitolo 1293 – Artigli Diabolici in Agguato
pubDate: 2025-02-27T08:14:48.769Z
tags:
    - atg
---


<em><strong>Capitolo Sponsorizzato! Grazie mille Federico!! 4 in coda, 0/10 donazione</strong></em>


<em><strong>-Alstor</strong></em>






Quando sentì il saluto “allegro” di Yun Che, le labbra affascinanti e meravigliose di Qianye Ying’er si incurvarono leggermente verso l’alto: “Yun Che, prima di incontrarti non avrei mai immaginato che esistesse davvero qualcuno degno di essere inseguito da me per tutta la Regione Orientale, fin nel Regno Divino dell’Inizio Assoluto.”


L’espressione di Yun Che si fece immediatamente lusingata, come se avesse ricevuto un complimento straordinario, e rispose:


“Neppure io avrei mai immaginato che Sua Altezza la Dea fosse così innamorata di me. A dire il vero, due settimane fa, quando ho rifiutato la sua umile richiesta di matrimonio, non l’ho fatto perché non voglio sposarla. Al contrario, l’ho fatto perché lei è una fata scesa dal cielo e trascende il mondo di noi mortali, mentre io sono solo una persona qualunque e di umili origini, Signorina Dea. Di fronte a lei, non posso fare altro che vergognarmi della mia inferiorità, quindi non posso semplicemente costringermi a sposare una persona straordinaria come lei.”


“Oh? Davvero?” Gli occhi dorati di Qianye Ying’er si restrinsero leggermente: “Allora è un vero peccato.”


“No, no, non è affatto un peccato.” Disse immediatamente Yun Che: “Il fatto che lei sia così innamorata di me da inseguirmi davvero dalla Regione Orientale fino a qui semplicemente per darmi un’occhiata in più non può che commuovermi profondamente, anche se evito sempre le donne, Signorina Dea. Dato che i suoi sentimenti sono così sinceri, se continuassi a ignorarli non farei altro che rovinare l’atmosfera… Eh, no, intendevo dire che sarebbe semplicemente irrispettoso nei confronti della sua gentilezza.”


Xia Qingyue: “…”


Qianye Ying’er: “…”


Non appena Yun Che ebbe finito quell’annuncio solenne, provò per qualche secondo a liberarsi, poi disse con uno sciocco sorriso sulle labbra: “E poi, se continuassi a parlarle in queste condizioni, sarebbe decisamente inappropriato e irrispettoso. Per prima cosa, potrebbe liberarmi? Se lei è qui, anche se volessi fuggire non ne sarei comunque in grado, giusto?”


Se fosse riuscito a muoversi di nuovo, avrebbe potuto afferrare Xia Qingyue per una mano e usare la Pietra Illusoria del Vuoto per fuggire in una sola frazione di secondo.


“Va bene.”


Qianye Ying’er aveva davvero accettato subito. Camminò lentamente verso Yun Che, arrivando di fianco a lui, poi distese una mano verso il suo petto… ma non appena lo sfiorò, le sue dita sfrecciarono in avanti e lo afferrarono per la gola.


“Urk…” le parole che Yun Che stava per pronunciare vennero bruscamente strozzate da quel gesto. Le dita che si erano strette intorno alla sua gola brillavano come della giada meravigliosa, eppure erano terrificanti come la falce del tristo mietitore. Qianye Ying’er strinse con forza, poi lo sollevò lentamente da terra.


Lei era alta più o meno come Yun Che, perciò quando sollevò la mano oltre le proprie spalle, Yun Che rimase completamente sospeso a mezz’aria.


“Tu…” Yun Che spalancò gli occhi e riuscì a malapena a pronunciare quella parola. Dopodiché, non riuscì a emettere nessun altro suono.


Lo sguardo di Qianye Ying’er era freddo come il ghiaccio e gli angoli delle sue labbra si incurvarono verso l’alto, in un piccolo sorriso di derisione: “Non puoi aver fatto perdere sul serio la testa per te alla Dea Stellare del Massacro con delle parole così impacciate, vero?”


Le pupille di Yun Che si contrassero repentinamente.


Ma la sua espressione rimase immutata, e rispose con la voce rauca e addolorata: “La Dea Stellare del Massacro… ha perso la testa… per me? Di cosa… stai parlando…”


“Oh… non capisci cosa intendo dire?” Qianye Ying’er cominciò a stringere lentamente la presa, facendo deformare terribilmente la gola di Yun Che: “Allora perché non mi spieghi una cosa. Chi diavolo ti ha dato la tua Eredità del Dio Malvagio?”


Stavolta, Yun Che rimase orribilmente scioccato.


L’Eredità del Dio Malvagio, il suo più grande segreto… come faceva a saperlo!?


E poi, sembrava sapere anche del suo rapporto con Jasmine!


“Cosa… stai… dicendo… non capisco… neppure una… parola…” riuscì a rantolare, con la voce secca e roca.


“Anche se la tua lingua è impacciata e sdolcinata, sei davvero testardo.” Gli angoli delle labbra di Qianye Ying’er si incurvarono in un sorriso ancora più derisorio di prima: “Tuttavia, non serve che tu ammetta nulla. Non mi importa affatto che tu lo ammetta oppure no.”


A quel punto, cominciò ad allentare lentamente la presa e Yun Che cadde a terra, lasciandosi crollare come un mucchio di fango. Non riusciva ancora a muovere un solo muscolo e l’unica cosa che riusciva a fare era tremare o avere qualche spasmo occasionale.


“Io… non so davvero… di cosa stai parlando!” gemette rocamente Yun Che, ma dentro di sé si stava disperando sempre di più, molto rapidamente.


Alla fine, riuscì a capire cosa voleva Qianye Ying’er, ma non capiva comunque affatto come facesse a sapere tutte quelle cose…


“Sai perché la Dea Stellare del Massacro è riuscita a trovare l’Eredità del Dio Malvagio?” disse improvvisamente Qianye Ying’er, in tono freddo.


Yun Che: “…”


“Dodici anni fa, mi sono imbattuta per caso in delle notizie che la riguardavano. Il Regno Divino del Mare Meridionale della Regione Meridionale aveva scoperto delle tracce lasciate dal Dio Malvagio, e che molto probabilmente fra queste ci fosse anche una sua Eredità o qualche altro tesoro prezioso.” Raccontò in tono indifferente Qianye Ying’er: “Perciò, ho utilizzato un metodo particolare per assicurarmi che queste informazioni raggiungessero le orecchie della Dea Stellare del Massacro.”


La scoperta di un’Eredità o di un tesoro lasciato da un Dio della Creazione era qualcosa di così scioccante e incredibile che sicuramente sarebbe stata considerata un segreto prezioso, da non lasciar trapelare per nulla al mondo. Eppure, in qualche modo, Qianye Ying’er lo aveva davvero saputo, pur non appartenendo neppure alla Regione Meridionale…


Il Mare Meridionale…


Yun Che all’improvviso si ricordò dove aveva già sentito quel nome…


L’Imperatore del Mare Meridionale era uno dei quattro Imperatori Divini della Regione Meridionale… No, non era esattamente così, era il più potente fra loro!


Il motivo per cui lui conosceva quel nome era che, quando l’Imperatore del Brahma aveva annunciato a tutti di voler dare Qianye Ying’er in sposa a qualcuno di debole come lui… aveva scoperto che quell’Imperatore del Mare Meridionale era perdutamente innamorato di lei, e se visitava la Regione Orientale era quasi sempre solo per lei. Era una cosa che sapevano quasi tutti, nel Regno degli Dei.


Era stato lui a dirlo a Qianye Ying’er!?


“Sai perché ho fatto arrivare quest’informazione alla Dea Stellare del Massacro?”


“Perché… volevi… assassinarla?” rispose Yun Che a bassa voce, stringendo i denti.


“Beh, almeno non sei poi così stupido.” Commentò Qianye Ying’er, con una risatina distaccata: “Dopo la morte del Dio Stellare del Lupo Xisu, la tua Dea Stellare del Massacro ha desiderato di uccidermi persino nei suoi sogni. Inoltre, in effetti si può dire che la Dea Stellare del Massacro sia fra le poche persone in grado di farmi davvero paura. Dato che voleva uccidermi così disperatamente, non avevo altra scelta se non cancellarla dall’esistenza.”


“Quindi, credi davvero che una persona alla così disperata ricerca di potere potesse ignorare la tentazione dell’eredità di un Dio della Creazione?”


Yun Che: “…”


“No, ovviamente non avrebbe resistito. Non lo disse a nessun altro e si avventurò da sola nella Regione Meridionale. Ma, che peccato, non sapeva che quel lascito del Dio Malvagio era già stato ispezionato da cima a fondo dai membri del Regno Divino del Mare Meridionale e che loro non avevano trovato nulla. Quindi, l’unica cosa rimasta per la Dea Stellare del Massacro era un ‘veleno diabolico’ che, secondo la sua reputazione, è in grado di ‘uccidere anche un dio’.”


Il Veleno Assoluto Ammazza Dei!


“Crr… crr…” Yun Che digrignò i denti così forte che si creparono e le gengive iniziarono a sanguinargli.


Solo in quel momento capì finalmente che dietro il tentato assassino di Jasmine, tutti quegli anni prima, c’era in realtà Qianye Ying’er.


Se non avesse incontrato Yun Che, Jasmine sarebbe morta già dodici anni prima.


Non c’era da sorprendersi che ogni volta che Jasmine menzionava per caso “quella donna”, non riusciva a trattenere l’odio e il rancore emanati dalla sua aura.


“Solo che non potevo immaginare, e il Regno Divino del Mare Meridionale poteva immaginarlo ancora meno, che il lascito del Dio Malvagio non fosse davvero vuoto come tutti credevano, e che la Dea Stellare del Massacro vi aveva incredibilmente trovato una goccia di sangue, nascosta in un altro oggetto. Inoltre, quando quella goccia di sangue fece la sua comparsa, notammo che la sua aura era semplicemente incredibile… ma la Dea Stellare del Massacro si dimostrò degna della sua reputazione, la sua percezione spirituale si rivelò così acuta che riuscì a prendere facilmente a schiaffi in faccia l’intero Regno Divino del Mare Meridionale. D’altro canto, però, venne comunque intossicata dal veleno diabolico che era stato preparato apposta per lei.”


“Se si fosse semplicemente presentata senza permesso, non sarebbe stato un problema. Ma si era infiltrata in un’altra Regione e aveva rubato l’Eredità lasciata da un altro Dio, che per di più era un immenso segreto e tabù per tutte le Regioni, perciò anche se era una Dea Stellare chiunque avrebbe potuto ucciderla sul posto per quel suo crimine. Così, il Regno Divino del Mare Meridionale inseguì la Dea Stellare del Massacro per quasi tutta la Regione, ma alla fine lei riuscì a scappare e tornare nella Regione Orientale… quel cosiddetto Reame Sovrano più potente della Regione Meridionale, a quanto pare, in fondo non era altro che un mucchio di inutile spazzatura.”


“Ma quale ‘ucciderla sul posto per il suo crimine’… chi mai vorrebbe offendere apertamente un Reame Sovrano!?” Yun Che strinse i denti, mentre la sua rabbia cresceva così tanto da farlo sentire come se il suo cuore stesse per scoppiare: “Sei stata chiaramente tu a organizzare tutto. Quell’Imperatore del Mare Meridionale ha fatto tutto questo solamente per conquistarti! È stata tutta colpa tua!”


“Oh? E allora, cosa c’è di male?” le labbra di Qianye Ying’er tremarono, e gli disse con un tono quasi impietosito: “Voi uomini non siete forse tutti così spregevoli e disgustosi?”


“Tu!” Yun Che non provava altro che rabbia, eppure il suo corpo era immobilizzato e non riusciva a muoversi di un solo millimetro. Digrignò ancora e ancora i denti, cercando di costringersi a calmarsi… non poteva morire lì, e ancora di più non poteva cadere fra le mani di Qianye Ying’er. Non poteva per nessun motivo al mondo!


“In ogni caso, secondo alcune voci la Dea Stellare del Massacro era sopravvissuta, ma aveva dovuto rinunciare al suo corpo… in questo caso, sei stato tu il ricettacolo per la sua anima in quegli anni?” Qianye Ying’er sbuffò freddamente e con sdegno: “L’hanno inseguita per quasi tutta la Regione Meridionale, eppure il veleno non è riuscito a distruggere la sua anima? A quanto pare, nonostante il suo nome il Veleno Assoluto Ammazza Dei in fondo non è niente di che. Direi che la più grande capacità del più potente Imperatore Divino della Regione Meridionale è solo quella di vantarsi!”


“…” Yun Che la fissò in silenzio, con uno sguardo furioso. Tutti quegli anni prima, il Veleno Assoluto Ammazza Dei non aveva solo corroso l’anima di Jasmine, ma l’aveva persino quasi distrutta completamente. Se non fosse stata così fortunata da incontrarlo, Jasmine sarebbe morta anche se avesse avuto altre dieci vite.


“Eppure, la Dea Stellare del Massacro non tornò nel Regno degli Dei Stellari dopo essersi rifugiata nella Regione Orientale. Al contrario, si recò in un mondo dei piani inferiori, e questo mi ha dato davvero molto da pensare.” Guardò Yun Che, poi disse con tranquillità: “Ma sicuramente, tu saprai dirmi la risposta a questa domanda, giusto?”


“Te lo ripeterò. Non capisco una sola parola di quello che stai dicendo, non una sola parola!” Lo sguardo di Yun Che si fece ancora più determinato, sicuramente non avrebbe rivelato nulla: “Non so cosa sia questa Eredità del Dio Malvagio. Inoltre, anche se la Dea Stellare del Massacro l’avesse davvero trovata, perché mai non avrebbe dovuto usarla su sé stessa anziché donarla a me, un misero mortale dei piani d’esistenza inferiori!?”


“Ottima osservazione.” Qianye Ying’er sembrò sorridere leggermente, poi distese una mano e afferrò la gola di Yun Che, sollevandolo di nuovo da terra: “Devo ammettere che questa è la cosa che confonde di più anche me.”


“…” la presa sulla gola di Yun Che era così stretta che lui non riusciva neppure a respirare, figurarsi parlare.


“Ma oltre all’Eredità del Dio Malvagio, il tuo corpo nasconde molti altri segreti interessanti. Per esempio, da dove proviene la tua Anima di Drago?” il volto di Qianye Ying’er si avvicinò lentamente a quello di Yun Che, che poteva quasi percepire il suo gelido e spietato respiro: “E poi, credo anche che oltre a questo, tu nasconda sicuramente molte altre cose di cui io non so nulla… quindi, non devi assolutamente, assolutamente deludermi troppo.”


Non appena ebbe finito di parlare, allungò l’altra sua mano e afferrò la testa di Yun Che.


Quel gesto fece contrarre all’istante i meravigliosi occhi di Xia Qingyue: “Ferma!”


Il gesto di Qianye Ying’er indicava chiaramente che voleva ispezionare la sua anima con la forza.


Qianye Ying’er si voltò leggermente, degnando di un’occhiata Xia Qingyue.


“Fermati immediatamente… se oserai fargli del male, il Regno degli Dei Lunari non ti perdonerà mai!” minacciò freddamente Xia Qingyue, con uno sguardo gelido.


“Il Regno degli Dei Lunari? Heh…” Qianye Ying’er rise con incredibile freddezza: “Xia Qingyue, hai fatto perdere all’intero Regno degli Dei Lunari l’ultimo briciolo di onore che gli restava, hai reso Yue Wuya il più grande zimbello dell’universo. Quindi, al momento, la persona che il Regno degli Dei Lunari vuole morta più di chiunque altro non sei forse proprio tu?”


Xia Qingyue: “…”


“Se ucciderò te e Yun Che, il Regno degli Dei Lunari potrebbe persino finire per essermi riconoscente… non trovi?” il tono di Qianye Ying’er cambiò leggermente, e continuò a deridere Xia Qingyue con ogni sua singola parola: “Anche tralasciando il fatto che sei la più grande criminale del Regno degli Dei Lunari, anche se tu diventassi la loro Imperatrice Divina, cosa potresti fare?”


“Ciò che accadde a Yue Wugou tutti quegli anni fa fu solamente perché io inviai i miei uomini a catturarla. Quando Yue Wuya lo scoprì, non solo non osò dire neppure una cazzata per protestare, ma finse addirittura di non saperne nulla. Quindi, anche se ti uccidessi qui e ora, cosa pensi che potrebbe fare?”


“…” quando sentì quelle parole, gli occhi di Yun Che si infiammarono d’ira.


“…” anche Xia Qingyue rimase assolutamente sbalordita da quelle affermazioni. Poi, il suo sguardo si perse nel vuoto e lei cominciò a tremare violentemente: “Sei… stata tu… sei stata tu a fare del male a mia madre tutti quegli anni fa… sei davvero stata tu!!”


“Oh?” la reazione di Xia Qingyue fece socchiudere leggermente gli occhi a Qianye Ying’er, poi la osservò con un debole bagliore dorato nello sguardo. Dopodiché, rise con indifferenza: “Ah, allora tu sei figlia di Yue Wugou!”


“Non mi sorprende che tu abbia sia il Gelido Cuore di Vetro che lo Splendido Fisico dei Nove Misteri. Quindi, è perché sei figlia di quella donna dal Divino Corpo Immacolato!”
                                


                                



