---
title: Capitolo 1300 – Un Incontro Inaspettato
pubDate: 2025-02-27T08:14:48.770Z
tags:
    - atg
---


<em><strong>Capitolo regolare, 1 in coda, 0/10 donazione</strong></em>


<em><strong>-Alstor, che domani verso mezzogiorno pubblica l'ultimo sponsorizzato e poi si torna ai regolari</strong></em>


<em><strong>P.S. 1300 capitoli son tanti</strong></em>






Per Xia Qingyue, quella risposta fu senza dubbio come una melodia celeste proveniente dai Cieli stessi. Sollevò di scatto lo sguardo, poi fece di nuovo un profondo inchino: “Signora Shen Xi, questa giovane sa bene che disturbare la sua meditazione è un peccato imperdonabile, ma… mio marito è stato maledetto con il Marchio Spirituale del Suicidio del Regno del Monarca Brahma, quindi questa giovane non ha avuto altra scelta se non venire qui e implorarla di essere generosa con noi.”


“Dato che sai chi sono, allora dovresti sapere anche che sono un’esistenza al di sopra di questo mondo mortale e che non mi immischio mai negli affari di voi esseri umani. Come segno di rispetto per la tua totale devozione a tuo marito e alla completa sincerità con cui mi hai chiesto di salvargli la vita, ti perdonerò comunque per aver disturbato il mio riposo. Dovresti andartene, e non tornare mai più in questo luogo.”


La sua voce era incredibilmente delicata e gentile. Dava l’impressione di poter placare anche la rabbia più terribile, e far piangere dal rimorso anche una persona dal cuore incredibilmente malvagio. Ma a Xia Qingyue, quella voce sembrò estremamente crudele e spietata… perché chi parlava non era disposto a concederle neppure il più piccolo briciolo di speranza.


“Signora Shen Xi.” Xia Qingyue non avrebbe mai potuto accettare di andarsene come se nulla fosse e, al contrario, disse a bassa voce: “La imploro di illuminare questa giovane con la sua sapienza. Conosce un metodo per cancellare il Marchio Spirituale del Suicidio che lo sta torturando?”


Quel mondo avvolto dalla nebbia rimase sommerso in un lungo e solenne silenzio, poi quella voce celestiale, che sembrava provenire da un sogno, parlò di nuovo, ancora più lentamente e soavemente: “In effetti, eccetto chi gliel’ha imposto, io sono l’unica persona al mondo che può cancellare quel Marchio Spirituale del Suicidio che lo sta tormentando. Ma te lo dico solo perché non voglio mentire a nessuno, e non per darti una falsa speranza. Ai mortali è assolutamente vietato entrare in questo luogo, quindi fareste meglio ad andarvene.”


Xia Qingyue si sentì come se il suo cuore fosse stato liberato da un peso, e la sua speranza si riaccese, brillando come una stella cometa. Prima, aveva deciso di portare Yun Che in quel luogo perché si stava aggrappando a un’ultima, minuscola speranza… una speranza nata da quella volta in cui l’Imperatore degli Dei Lunari le aveva parlato di Shen Xi, dicendole che quella donna possedeva un potere assolutamente unico, in grado di purificare qualsiasi tipo di maledizione.


Ma poi, quella si era rivelata solamente una vuota speranza… eppure, quella voce celeste aveva davvero detto a Xia Qingyue che poteva davvero cancellare il Marchio Spirituale del Suicidio!


Solo che fra Xia Qingyue e quella splendente speranza c’era un’immensa voragine d’indifferenza. Supplicò di nuovo: “Lui non è un comune mortale. Signora, vive isolata in questo rifugio paradisiaco da molto tempo, quindi forse non sa che lui ha attratto una Tribolazione di nove stadi, solo due settimane fa, e che il Regno del Mistero Celeste ha persino profetizzato che lui sarà un Figlio dei Cieli. Inoltre, anche l’Imperatore del Drago lo ammira molto e ha persino cercato di sua iniziativa di adottarlo…”


Mentre parlava, Xia Qinqyue sollevò il Marchio del Dio Drago fin sopra la propria testa: “Questo è il Marchio del Dio Drago che gli è stato donato dall’Imperatore del Drago in persona… quindi, può fidarsi di questa giovane, ogni parola che ha pronunciato è completamente vera. Se l’Imperatore del Drago stesso fosse qui, sicuramente anche lui spererebbe che lei lo salvi, Signora.”


Non appena ebbe finito di parlare, la voce celestiale rispose: “Non mi sono mai sporcata con la polvere del mondo dei mortali, ma non perché io sia volubile oppure senza alcun desiderio. Non ho altra scelta, a causa di alcune particolari circostanze e ostacoli che mi impediscono di farlo. Finché non avrò risolto questi problemi, ti assicuro che non farò alcuna eccezione per nessuno.”


“Il Marchio Spirituale del Suicidio sul corpo di tuo marito è tutt’altro che ordinario, quindi può essere stato posto solo dall’Imperatore del Brahma o dalla Dea del Brahma. Considerando le mie condizioni, cancellare questa maledizione non solo danneggerebbe la mia forza vitale, ma mi richiederebbe anche minimo cinquant’anni. Non solo, resterei anche coinvolta nella faida fra voi e il Regno del Monarca Brahma. Di conseguenza, non ho alcun motivo per cui immischiarmi nei vostri affari. Perciò, ti prego di andartene e portarlo via con te… Anche se l’Imperatore del Drago fosse qui con voi, la mia risposta non cambierebbe.”


Inizialmente Xia Qingyue pensava che le sue parole, anche nel caso in cui non avessero fatto cambiare idea a Shen Xi, come minimo l’avrebbero commossa. Ma non poteva immaginare che la sua risposta non solo non sarebbe stata per nulla dispiaciuta, ma che sarebbe persino rimasta decisa e indifferente come prima.


Xia Qingyue faceva fatica a respirare, chiuse gli occhi e disse: “Signora Shen Xi, questa giovane ovviamente non le sta chiedendo di salvarlo senza ricevere nulla in cambio. Anche se sono solo una donna mortale, possiedo lo Splendido Fisico dei Nove Misteri. Se lo salverà, Signora, questa giovane le donerà il suo Splendido Fisico dei Nove Misteri… la imploro di avere pietà di noi e salvarlo.”


Di fronte a qualcuno al livello di Shen Xi, lo Splendido Fisico dei Nove Misteri era l’unica cosa che Xia Qingyue poteva offrire.


“Ah…” un lungo e infastidito sospiro di esasperazione risuonò nell’aria. Shen Xi poteva percepire la disperazione di Xia Qingyue nella sua voce e nelle sue parole, e sapeva che, senza alcun dubbio, la sua indifferenza e il suo rifiuto risoluto l’avevano peggiorata: “Lo Splendido Fisico dei Nove Misteri è un fisico divino che ti è stato donato dai Cieli stessi, non trattarlo come se fosse… Ling’er, accompagnali via per me.”


Dei passi molto delicati riecheggiarono nell’aria, e una ragazza vestita di verde uscì lentamente dal mondo avvolto dalla nebbia di fronte a Xia Qingyue.


La giovane ragazza era esile e slanciata, e indossava delle vesti verde chiaro. Persino i suoi capelli erano di un acceso verde smeraldo e sembrava che il suo intero corpo fosse avvolto da una vaga sfumatura verdognola.


Non sembrava avere più di vent’anni ed era incredibilmente bella, con un un’innata, delicata e graziosa fragilità. La pelle sotto i suoi abiti verde ricordava i petali di un fiore appena sbocciato, era ancora più bianca della neve e più lucida della giada. Sembrava estremamente morbida e delicata, e dava l’impressione che, per quanto chiunque l’avrebbe ammirata, nessuno avrebbe osato neppure sfiorarla.


Mentre si avvicinava, li raggiunse anche un fragrante e delizioso profumo di fiori. La ragazza si fermò un passo prima della barriera e disse a Xia Qingyue: “Sorellona, nessuno ha il permesso di entrare in questo luogo, quindi voi due dovreste andarvene.”


I suoi occhi erano molto graziosi e brillavano con una luce verde veronese. Da sotto ai suoi capelli color smeraldo, spuntavano due lunghe, lisce e candide orecchie; erano chiaramente diverse da quelle degli esseri umani.


Uno Spirito del Legno… il nome di quella particolare razza comparve subito nella mente di Xia Qingyue.


La fanciulla che secondo la guardia Shen Xi aveva preso con sé da non molto tempo era davvero una giovane ragazza degli Spiriti del Legno.


La Terra Proibita del Samsara era un luogo assolutamente incontaminato, dove c’era solo energia della natura immacolata. Quindi, solo gli Spiriti del Legno, che erano gli esseri viventi più puri dell’universo, potevano entrarvi e incontrare Shen Xi.


L’unica speranza era di fronte a lei, quindi Xia Qingyue come avrebbe potuto andarsene come se nulla fosse? Si stava già inginocchiando a terra, ma si rifiutò di alzarsi e ancora una volta si inchinò più a fondo, dicendo: “Signora Shen Xi, la imploro, abbia pietà di noi. Se non lo salverà, allora morirà di sicuro. Purché lei accetti di salvarlo, non importa cosa lei desideri e cosa mi chieda di fare… io accetterò.”


Non aveva mai supplicato nessuno così disperatamente.


Anche quando aveva raggiunto il Regno degli Dei, era stata subito portata nel Regno degli Dei Lunari e l’Imperatore l’aveva considerata come sua figlia. Dopodiché, aveva anche ricevuto il titolo di Imperatrice Divina, quindi non aveva mai dovuto sottomettersi a nessuno.


Ma quel giorno, era rimasta in ginocchio per molto tempo, abbandonando tutto il suo freddo orgoglio… eppure, tutto ciò che aveva ricevuto in cambio era stata una risposta gentile, ma spietata.


“Sorellona.” Disse la ragazzina: “La Maestra deve affrontare i suoi problemi, e non farà eccezioni per nessuno. Anche se rimanessi qui in ginocchio per dieci o persino cento anni, la Maestra non accetterebbe comunque la tua richiesta. Inoltre, questo potrebbe finire solo per far arrabbiare l’Imperatore del Drago… quindi, faresti meglio ad andartene il prima possibile e cercare un altro modo per salvare tuo marito.”


Qualche altro metodo? Quello era il Marchio Spirituale del Suicidio, che diavolo di altro metodo poteva esserci?


“Signora Shen Xi…” Xia Qingyue stava per ricominciare ancora a implorarla, ma all’improvviso i simboli dorati sul corpo di Yun Che, che lei aveva tenuto stretto fra le braccia per tutto il tempo, si illuminarono. Lui cominciò a tremare violentemente, poi aprì di scatto gli occhi e si abbandonò a un lamento carico di devastante dolore.


“Uwaaaaaaaaaaaaaaahhhhhhh…”


“Uwaaaaaaahhhh… Agh… AAAHHHHHHHH!!”


Dopo essere rimasto svenuto per quel breve periodo, si era svegliato ancora una volta, precipitando di nuovo in quell’abisso infernale e abbandonandosi a grida simili agli ululati di un fantasma malvagio.


All’interno di quel mondo così immacolato da sembrare praticamente un sogno, le sue grida erano eccessivamente inquietanti e assordanti, tanto che spaventarono innumerevoli uccelli e insetti, facendoli volare via dalla paura.


“Yun Che!” Xia Qingyue lo strinse frettolosamente fra le braccia, ancora più di prima, facendo particolarmente attenzione ad afferrare le sue mani per impedirgli di farsi di nuovo del male da solo. Sollevò lo sguardo e gridò con un tono raggelante: “Signora Shen Xi, la imploro, salvi la sua vita a qualsiasi costo. Xia Qingyue ricorderà per sempre la sua generosità e il suo altruismo, giuro che li ripagherò con la mia stessa vita… anche se non sarò in grado di ripagarla in questa vita, sicuramente lo farò persino nella prossima…”


“Ahhhhhhhh… Ah!!”


“Arghhhhhh –––Ahhhh…”


Era chiaro che la ragazza degli Spiriti del Legno non avesse mai sentito delle grida d’agonia così disperate in vita sua, siccome il suo meraviglioso volto, inizialmente candido come i petali di una rosa bianca, adesso era diventato cinereo. Il suo sguardo scattava timidamente avanti e indietro, e non osava osservare direttamente Yun Che, che gridava e si stava dimenando. Questo, sommato alle suppliche di Xia Qingyue, che a quel punto erano praticamente pregne delle sue lacrime e del suo sangue, le rese impossibile sopportare ulteriormente la scena e anche lei pregò la sua Maestra: “Maestra, sembra soffrire così tanto, davvero… lei non fare nulla per salvarlo?”


La voce celestiale risuonò di nuovo nell’aria, da un luogo distante: “Accadono innumerevoli tragedie in questo mondo, e nessuno può salvare tutti. Questo è il destino dei mortali, e dato che io non faccio parte del loro mondo, naturalmente non dovrei interferire. Inoltre, la maledizione che lo tormenta è tutt’altro che ordinaria. Quindi, se lo salvassi, non solo gli permetterei di contaminare questo luogo, ma ci trascinerei anche nelle inutili lotte e macchinazioni dei mortali. Ancora peggio, perderei definitivamente e tragicamente il risultato di almeno ventimila anni del mio ‘sangue del cuore’”.


Quelle parole fecero spalancare visibilmente gli occhi alla meravigliosa ragazza. Era chiaro che non avesse ancora realizzato che le conseguenze sarebbero state così gravi. Poté solo costringersi ad abbandonare la sua compassione e a dire a Xia Qingyue in tono dispiaciuto: “Mi dispiace, Sorellona. È davvero un peccato, ma… la mia Maestra non può proprio salvarlo, quindi ti consiglio di portarlo via da qui il prima possibile.”


“La imploro, Signora… lo salvi, la prego.” Xia Qingyue rimase immobile. Chiuse gli occhi, con la voce disperata e trepidante. In tutto l’enorme Regno degli Dei, l’unica persona che le restava era Yun Che, ora che aveva abbandonato il Regno degli Dei Lunari, e nessun altro poteva aiutarla. Le uniche cose che poteva offrire erano il suo Splendido Mondo e la sua stessa vita… esclusi quelli, non aveva idea di quali altre opzioni le restassero.


Ma se fossero andati via da quel luogo, allora non ci sarebbe stata davvero nessuna speranza… quindi, l’unica cosa che avrebbe potuto fare sarebbe stata uccidere lei stessa Yun Che.


Quella dolorosa impotenza… era esattamente come quanto Asgard Nuvola Gelida era stato messo all’angolo tutti quegli anni prima…


Quando vide l’aspetto devastato di Xia Qingyue, specialmente lo sguardo nei suoi occhi, la fanciulla si morse le labbra. Poi, sembrò ricordare qualcosa, perché all’improvviso i suoi occhi si arrossirono e delle lacrime cominciarono a cadere a terra…


Si asciugò frettolosamente le lacrime, si voltò e fece per andarsene. Ma proprio dopo un paio di passi, si fermò di nuovo e si voltò ancora verso Xia Qingyue per parlare un’altra volta: “Sorellona, dovreste andare via. La Maestra non può davvero salvarlo. Ho parecchie medicine spirituali che io e la Maestra stessa abbiamo preparato insieme. Non possono salvarlo, ma… potrebbero almeno riuscire ad alleviare il suo dolore.”


Mentre parlava, la ragazzina prese in mano parecchie pillole medicinali verde smeraldo. Fece qualche passo in avanti, per poi uscire subito dalla barriera e si preparò a darle a Xia Qingyue.


Ma non appena quella ragazzina uscì dalla barriera, il suo petto e quello di Yun Che cominciarono a brillare con una strana luce verde smeraldo.


In quell’istante, la fanciulla sembrò essere stata colpita da un fulmine. Rimase completamente pietrificata e le pillole che stava tenendo in mano le scivolarono dalle dita, cadendo a terra.


“Lin… Er…” mormorò fra sé e sé, incredula. Ma all’improvviso, corse verso Yun Che e lo afferrò forte con entrambe le mani, e subito dopo il suo viso venne rigato dalle lacrime: “Lin’er… Lin’er… è Lin’er… Perché… Perché nel tuo corpo c’è l’aura di Lin’er… Chi sei… perché nel tuo corpo c’è l’aura di Lin’er…”


Xia Qingyue sollevò lo sguardo e fissò scioccata la ragazza. Inizialmente era timida, eppure sembrava essere improvvisamente impazzita. Continuò semplicemente a mormorare frasi sconnesse, ancora e ancora, mentre le lacrime sgorgavano dai suoi occhi come fontane.


Dopo che si era avvicinata, la luce verde smeraldo che brillava nel petto di Yun Che era diventata ancora più intensa. Sembrava che avesse percepito qualcosa. Oltre quel bagliore, Yun Che riacquistò un po’ di lucidità. Con la vista annebbiata, osservò la ragazzina, il cui meraviglioso volto era rigato da fiumi di lacrime, e una strana sensazione cominciò a diffondersi in tutto il suo corpo.


Aprì le labbra con grande difficoltà e disse, con la voce tremante: “Tu… sei… He… Ling…”


Le mani che stavano afferrando Yun Che strinsero ancora più forte e He Ling annuì vigorosamente, con il volto completamente rosso siccome stava piangendo senza controllo: “Sono io! Sono He Ling! Lin’er, lui… cosa gli è successo… cosa gli è successo… Dimmelo, ti prego, ti prego, dimmelo!”


Le labbra secche di Yun Che si aprirono, anche se la sua anima era ancora in quell’abisso infernale, e tremarono comunque dall’agitazione e dalla commozione.


<em>He Ling…</em>


<em>Lei è He Ling…</em>


Quando He Lin era ancora vivo, pensava sempre a lei, per tutto il tempo, e subito prima di trasformarsi in polvere aveva implorato Yun Che di trovare la sua sorella maggiore… che era anche l’ultima discendente della Famiglia Reale degli Spiriti del Legno.


Finalmente l’aveva trovata, ma in un momento del genere…


