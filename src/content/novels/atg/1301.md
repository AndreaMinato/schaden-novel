---
title: Capitolo 1301 – He Lin, He Ling
pubDate: 2025-02-27T08:14:48.771Z
tags:
    - atg
---


<em><strong>Capitolo sponsorizzato! Grazie ancora, Federico! 0 in coda, 0/10 donazione</strong></em>


<em><strong>-Alstor, che ammette di avere un concetto di "verso mezzogiorno" un po' particolare</strong></em>






“He Lin… voleva che… ti trovassi… finalmente… Ah… ARGHHHHHHHH!!”


Solo per pronunciare quelle poche parole, Yun Che aveva esaurito completamente la poca lucidità che aveva riottenuto lottando così duramente. Dopodiché, precipitò di nuovo in quell’abisso infernale e, eccetto le sue rauche grida di dolore e i suoi violenti spasmi, non riuscì a fare o dire nient’altro.


“Lin’er… Lin’er!!”


Il cuore di He Ling era precipitato nel caos, e nella sua mente non c’erano altro che immagini di He Lin. Per lei, era come se fosse He Lin stesso ad agitarsi in preda all’agonia e a urlare di fronte ai suoi occhi. Un dolore atroce attanagliò all’istante il suo cuore. Si voltò di scatto, in preda all’agitazione, e gridò con le lacrime agli occhi: “Maestra, la imploro, lo salvi… Lui è Lin’er… è mio fratello minore, Lin’er… per favore, lo salvi, la prego!!”


“…” Xia Qingyue fissò incredula la fanciulla, scoppiata a piangere. Stava implorando per la vita di Yun Che quasi con la sua stessa disperazione di poco prima.


“Ling’er.” La voce di Shen Xi era velata da un piccolo sospiro di tristezza: “Lui non è il tuo fratellino, semplicemente, il suo corpo contiene la Sfera degli Spiriti del Legno di tuo fratello.”


“Ling’er lo sa bene.” Rispose la ragazza, con le guance rigate dalle lacrime: “Ma… è un benefattore di Lin’er, è la persona a cui Lin’er ha affidato tutto ciò che aveva, e la sua vita è una continuazione di quella di Lin’er…”


Con un “thud”, cadde pesantemente in ginocchio: “Maestra, la imploro, lo salvi, la prego, lo salvi!”


Se uno Spirito del Legno aveva perso la sua Sfera, allora era sicuramente morto. Perciò, strappare la Sfera a uno Spirito del Legno era il più orribile dei crimini, e chi l’avesse fatto sarebbe stato per sempre un nemico mortale degli Spiriti del Legno.


Tuttavia, le Sfere degli Spiriti del Legno Reali erano diverse.


La Sfera all’interno del corpo di Yun Che aveva ancora l’aura intatta, era perfetta e completa. Inoltre, se una Sfera di Spirito del Legno Reale era all’interno di un umano, l’unica possibilità era che lo Spirito del Legno Reale l’avesse donata spontaneamente e sinceramente a quella persona.


Essendo gli esseri viventi più puri dell’universo, gli Spiriti del Legno avevano l’abilità innata di percepire il bene e il male. Se uno Spirito del Legno era disposto a sacrificare la propria vita e donare la sua Sfera a un umano, allora senza dubbio o era enormemente in debito con lui, e non avrebbe mai potuto ripagarlo in nessun altro modo, o era disposto ad affidargli ogni cosa.


Come membro della Famiglia Reale degli Spiriti del Legno, He Ling lo sapeva meglio di chiunque altro al mondo.


“…” L’unica risposta che He Ling ricevette fu un lungo silenzio.


Shen Xi poteva percepire il dolore e la disperazione nel cuore di He Ling. Il suo più grande desiderio, e quella che si poteva anche considerare la sua più grande motivazione per restare in vita, era di ritrovare suo fratello minore He Lin… esattamente come anche He Lin aveva sperato a sua volta di ritrovarla, perché era l’ultimo membro della sua famiglia e l’ultima speranza della Famiglia Reale degli Spiriti del Legno.


Ma oggi, la Sfera di He Lin era comparsa nel corpo di un umano, perciò lui doveva essere morto.


E la più grande conseguenza era che, quindi… la discendenza degli Spiriti del Legno Reali si era completamente estinta.


L’impatto che questo ebbe su He Ling fu ovviamente tremendo, come se il cielo e la terra fossero collassati.


Quindi, Yun Che, che custodiva la Sfera di He Lin all’interno del proprio corpo, era anche l’ultimo argine fra le e la totale disperazione… era come un’ultima barriera… o forse, poteva essere considerato la sua ultima consolazione.


Solo che…


“Maestra…” He Ling si prostrò completamente a terra e la sua voce straziata divenne ancora più secca: “Lin’er è morto… Ling’er… non ha più una famiglia… i genitori di Ling’er sono morti proteggendola… e Ling’er… ha perso anche Lin’er… non solo non ho potuto proteggerlo per così poco tempo, ma non l’ho neppure… rivisto un’ultima volta prima che lui…”


“Lui è la persona a cui Lin’er ha affidato tutto ciò che aveva… è l’ultima speranza di quel che resta di Lin’er in questo mondo… quindi, non importa a che costo… voglio proteggerlo… la imploro, Maestra… la prego, Maestra, lo salvi… Ling’er non la lascerà mai più, in futuro… per il resto della mia vita… e anche per tutte le mie prossime vite, la accompagnerò ovunque lei andrà, Maestra… quindi la prego, Maestra… la prego, lo salvi…”


Dolore… lacrime… senso di colpa… frustrazione… disperazione…


Quella pura e meravigliosa ragazza, così fragile e delicata, che sembrava innocente e immacolata, aveva visto il proprio animo e la propria forza di volontà collassare completamente, dopo aver percepito la Sfera di Spirito del Legno Reale all’interno di Yun Che…


Aveva assistito personalmente alla morte dei suoi genitori e di innumerevoli membri della sua razza, che si erano suicidati distruggendo la propria Sfera degli Spiriti del Legno così da permettere a lei e agli altri di fuggire… Era rimasta separata da He Ling mentre scappavano… nel corso degli ultimi anni, non si era mai preoccupata di essere notata o presa di mira, mentre lo cercava come una pazza…


In un mondo incredibilmente terrificante e crudele per gli Spiriti del Legno, trovare He Lin era stato il principale motivo per cui lei aveva continuato a vivere, e ogni giorno aveva dovuto convivere con lo schiacciante senso di colpa per averlo perso… tre anni prima, si era recata in un Reame Stellare dove secondo le voci erano stati avvistati degli Spiriti del Legno per cercare He Lin, ma era stata circondata e catturata da degli esseri umani. Per sua fortuna, tuttavia, Shen Xi l’aveva salvata e l’aveva portata in quel luogo.


Aveva servito Shen Xi, restando al suo fianco, e le aveva chiesto solamente di aiutarla a trovare He Lin, arrivando a implorarla.


Ma oggi, aveva scoperto che non avrebbe mai più potuto rivedere He Lin, e che tutto ciò che restava di lui in quel mondo era la sua Sfera di Spirito del Legno Reale.


Tutte le sue speranze, i suoi desideri e il senso di colpa che aveva sopportato nel corso di quegli anni… in preda al dolore che la stava spingendo sull’orlo della disperazione, tutte queste emozioni l’avevano legata fortemente a Yun Che…


“Ah…”


Dalla brillante nebbia intorno alla Terra Proibita del Samsara, giunse un lungo ed empatico sospiro di rassegnazione.


“A quanto pare, anche questo è il volere dei Cieli. Tre anni fa, quando ti ho portata qui, ti ho promesso che ti avrei aiutata a trovare tuo fratello. Dato che l’ho promesso, naturalmente non mi rimangerò la parola. Ling’er, alzati pure… lo salverò.”


Il pianto di He Ling si calmò leggermente, poi lei fece un profondo inchino: “Grazie… Grazie… Maestra…”


Pronunciò quelle tre parole tremando. Anche se serviva Shen Xi da solo tre brevi anni, sapeva molto bene cosa significasse per lei quella decisione… un favore divino come quello rappresentava un debito che per lei sarebbe stato difficile ripagare anche avendo a disposizione tutta l’eternità.


Osservò Yun Che con le lacrime agli occhi, e le sue grida di dolore e il suo aspetto straziato la fecero soffrire così tanto da lasciarla senza fiato. Afferrò le sue mani, che si contorcevano per gli spasmi, e lo consolò piangendo: “Hai sentito, la Maestra ha detto che ti salverà. Starai bene fra pochissimo tempo… presto starai meglio…”


“…” Xia Qingyue si sentì come se un gigantesco macigno fosse stato tolto dalle sue spalle, ma proprio quando stava per rallegrarsi, all’improvviso si sentì estremamente stanca. Lanciò un’occhiata a He Ling e fece un piccolo inchino verso la nebbia: “L’immenso favore che ci ha fatto oggi, Signora Shen Xi, è qualcosa che non potrò mai dimenticare.”


“Non c’è bisogno che mi ringrazi.” La voce celestiale parlò lentamente, come se provenisse da un sogno: “Ho deciso di salvarlo per il bene di Ling’er. Dato che anche lui ha una Sfera di Spirito del Legno Reale, tra l’altro, non contaminerà questo luogo.”


Xia Qingyue scosse debolmente la testa: “Signora, lei ha accettato di salvarlo, e questo è come un miracolo concesso dai Cieli stessi. Quando il Marchio Spirituale del Suicidio che lo tortura scomparirà, qualsiasi cosa lei mi chieda di fare, Signora, io… giuro che… obbedirò.”


Una percezione spirituale avvolse delicatamente il corpo di Xia Qingyue, e sembrò che solo in quel momento la figura celestiale oltre la nebbia la stesse davvero valutando: “Che ragazza ostinata e testarda, sei sempre stata così?”


Xia Qingyue: “…”


“Anche se posso salvarlo, il Marchio Spirituale del Suicidio sul suo corpo è incredibilmente terribile. Per cancellarlo completamente, serviranno almeno cinquant’anni. Per questi cinquant’anni, dovrà restare in questo luogo e non potrà fare neppure un passo fuori di qui. Inoltre, dovrò sigillare i suoi ricordi, quindi per questi cinquant’anni non ricorderà nulla del suo passato, e allo stesso modo, quando se ne andrà da qui non ricorderà nulla di questo luogo.”


“D’accordo, Signora, la ringrazio per aver esaudito il mio desiderio.” Xia Qingyue non trovò affatto sorprendenti le parole che le vennero dette: “Questa giovane affiderà a qualcuno il compito di venire qui a prenderlo, fra cinquant’anni.”


“Oh?” la voce celestiale si tinse con una traccia di sorpresa: “Perché non verrai tu a prenderlo?”


“…” Xia Qingyue non rispose, anzi, cambiò prontamente argomento domandando: “Signora Shen Xi, posso chiederle se durante questi cinquant’anni, mentre lei cancellerà il Marchio Spirituale del Suicidio, ridurrà il suo dolore in qualche modo?”


“Non preoccuparti.” La donna rispose molto velocemente, con una straordinaria gentilezza: “Anche se non posso purificare il Marchio in poco tempo, posso fare in modo che la maledizione smetta gradualmente di riattivarsi. E anche quando si attiverà, non sarà così intensa da provocare un dolore insopportabile.”


Non appena la voce ebbe finito di parlare, una luce bianca, così immacolata da essere indescrivibile, scese delicatamente dalla nebbia e avvolse il corpo di Yun Che.


Non appena la luce bianca si avvicinò al suo corpo, lo sguardo di Xia Qingyue divenne più concentrato… si sentiva come se il suo corpo, il suo sangue, le sue Vene Misterioses e la sua anima… fossero stati gentilmente sciacquati dall’acqua di una fonte termale incredibilmente pura. Il dolore delle ferite che Yun Che le aveva provocato diminuì, e anche la sofferenza e il terrore nel suo cuore vennero leniti gentilmente, mentre persino i suoi cinque sensi acquistavano una straordinaria chiarezza.


<em>Quindi questo è il… “potere” di cui parlava mio padre adottivo?</em>


La luce bianca avvolse delicatamente Yun Che e il suo tremore e i suoi spasmi divennero immediatamente molto meno violenti. La contrazione dei suoi muscoli e dei suoi vasi sanguigni, così come le sue grida rauche, diminuirono col passare del tempo. Era come se ogni angolo del suo corpo fosse stato ripescato da un lago di sangue dell'Inferno e poi adagiato in una sorgente termale, dando sollievo a ogni sua cellula.


Qualche barlume di lucidità ricomparve nei suoi occhi spenti e, stavolta, riuscì a sollevare lentamente una mano, tremante… aveva, inaspettatamente, recuperato un parziale controllo sul suo corpo. Riuscì persino a pronunciare abbastanza chiaramente due parole, mentre ansimava: “Qing… yue…”


La diminuzione del dolore era, in fondo, solo un aiuto e non una cura. Yun Che stava ancora soffrendo atrocemente, ma meno di prima, tanto quanto bastava per riuscire a sopportarlo dando fondo a tutta la sua forza di volontà.


Ora che la più grande preoccupazione di Xia Qingyue era scomparsa, si inchinò ancora una volta verso la nebbia. Dopodiché, disse dolcemente a Yun Che: “È semplicemente fantastico… la Signora Shen Xi ha già promesso di salvarti, quindi da adesso in poi non dovrai più soffrire così tanto. Non è più… un problema.”


“Anche se cinquant’anni sono molto lunghi, se resterai in questo luogo, a fianco della Signora Shen Xi, allora nessuno potrà farti ancora del male. Se riuscirai a guadagnare l’ammirazione della Signora Shen Xi, questa sarà anche… un’opportunità straordinaria.”


“Quindi, durante i prossimi cinquant’anni, potrai rimanere qui, senza alcuna preoccupazione, e dimenticare il resto del mondo.”


Dato che era sotto la tortura del Marchio Spirituale del Suicidio, Yun Che non poteva più entrare nella Perla dell’Eternità. Quindi, aveva perso l’opportunità unica di coltivare per tremila anni al suo interno. Ma, considerando che era stato preso di mira da Qianye Ying’er, ormai non gli restava già più nessun rifugio al mondo. Restare in quel luogo gli avrebbe sicuramente garantito cinquant’anni di totale sicurezza.


Perché neppure Qianye Ying’er avrebbe mai avuto il coraggio di entrare con la forza in quella terra proibita.


“Dato che ti ho già promesso che lui resterà qui, non ti devi più preoccupare di nulla.” Ancora una volta, Shen Xi parlò lentamente: “Tu possiedi il Gelido Cuore di Vetro, quindi sei una donna che ha ricevuto la protezione dei Cieli. Dal momento che gli ho dato il permesso di restare qui, perché non ti fermi anche tu insieme a lui, così da restare al suo fianco per i prossimi cinquant’anni?”


Per Shen Xi, quella era un’altra eccezione… che era disposta a fare solo perché Xia Qingyue possedeva il Gelido Cuore di Vetro, che persino lei aveva visto raramente nonostante le sue centinaia di migliaia di anni di vita.


Dopo aver adagiato dolcemente Yun Che a terra, Xia Qingyue si rialzò lentamente in piedi e rispose: “Signora Shen Xi, la ringrazio per la sua generosità. Dal momento che lui resterà con lei in questo luogo, non avrò davvero più alcun bisogno di preoccuparmi per lui.”


“L’ho già disturbata molto, quindi è ora che io me ne vada e torni dove devo tornare.”


“Oh?” Shen Xi ebbe una reazione piuttosto sorpresa quando sentì quella risposta.


Xia Qingyue diede a Yun Che un’ultima lunga e intensa occhiata, poi chiuse gli occhi e si voltò, preparandosi con assoluta determinazione ad andarsene.


Ma in quel momento, una mano tremante afferrò con forza un angolo della sua gonna. Yun Che stava tremando dalla testa ai piedi e la sua espressione stava ricominciando a distorcersi, ma le sue dita stavano stringendo con decisione la veste di Xia Qingyue: “Qingyue… dove… stai… andando…”


Dato che il suo dolore era diminuito di parecchio, Yun Che aveva anche recuperato un minimo di lucidità. Xia Qingyue dove poteva voler andare… se non nel Regno degli Dei Lunari?


Ma dopo ciò che era successo al matrimonio dell’Imperatore degli Dei Lunari, lei era diventata una criminale e una traditrice agli occhi dell’intero Regno. Anche se aveva ragione sull’Imperatore, anche se lui si era calmato ed era disposto a trattarla come se fosse davvero sua figlia, perdonandola anche se avesse commesso un crimine ancora peggiore… oltre a lui, c’era comunque il resto dell’intero Regno degli Dei Lunari, che era infuriato con lei.


Inoltre, nessuno avrebbe mai potuto accettare l’idea che l’Imperatore degli Dei Lunari si fosse già completamente calmato… quindi, il Regno degli Dei Lunari l’avrebbe probabilmente arrestata e imprigionata, esiliata, oppure avrebbe menomato le sue Vene Misterioses… o forse, ancora peggio, l’avrebbe condannata a morte.


“…” Xia Qingyue si fermò, ma non si voltò verso di lui: “Non preoccuparti. Starò bene… tutto questo, devo affrontarlo.”
                                


                                



