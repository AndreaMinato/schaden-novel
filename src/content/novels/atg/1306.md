---
title: Capitolo 1306 – Segreto del Regno dell’Eternità (2)
pubDate: 2025-02-27T08:14:48.771Z
tags:
    - atg
---


<em><strong>Capitolo sponsorizzato! Grazie mille Thomas! 0 in coda, 0/10 donazione</strong></em>


<em><strong>-Alstor</strong></em>






“Tutti i presenti sono i giovani sulle cui spalle sono riposte tutte le speranze della Regione Orientale.” Mentre era di fronte al gruppo di ragazzi radunati di fronte a lui, l’Imperatore dell’Eternità guardò a uno a uno tutti i loro volti, con uno sguardo carico di aspettative: “In questi giorni, sicuramente tutti voi avrete sentito parlare della fessura cremisi, e dovreste anche aver capito che questo per tutti voi non sarà solo un onore e un’opportunità, ma anche una grande responsabilità, siccome dovrete farvi carico delle nostre speranze.”


“Ovviamente,” disse, con una risata piatta: “C’è anche una certa probabilità che quella fessura nella parete del Caos Primordiale non sia altro che un fenomeno innocuo. Quindi, non dovete neppure sentirvi troppo sotto pressione, e ancora meno dovete lasciare che la questione vi turbi. Allenatevi con rigore all’interno della Perla dell’Eternità. Non sprecato quest’occasione preziosa.”


“Per favore, non si preoccupi, Imperatore dell’Eternità.” Disse Lu Lengchuan: “In quanto figli e figlie della Regione Orientale, se in futuro si dovesse davvero verificare una calamità, anche se non avessimo ricevuto quest’opportunità che ci è stata donata dal vostro Regno dell’Eternità, avremmo comunque cercato con tutte le nostre forze di fermarla, anche a costo delle nostre vite.”


Se chiunque altro avesse pronunciato le stesse parole di Lu Lengchuan, quella sarebbe potuta sembrare una semplice formula di cortesia piena di passione, ma il suo tono era stato deciso e risoluto come l’acciaio.


L’Imperatore dell’Eternità lanciò un’occhiata a Lu Lengchuan, poi fece un piccolo cenno d’assenso e sul suo volto comparvero un lieve sorriso e un’espressione carica d’ammirazione. Dopodiché, riprese: “Una volta entrati nella Perla dell’Eternità, avrete un piccolo mondo indipendente, tutto per voi, e senza il vostro permesso nessun altro potrà entrarvi. Sarete voi a decidere se concentrarvi sulla vostra coltivazione da soli o se unire le forze, allenandovi insieme agli altri.”


“Inoltre, quando la Perla dell’Eternità si sarà chiusa, non si riaprirà per i prossimi tre anni. Di conseguenza, nel corso dei tremila che voi trascorrerete all’intero della Perla, non avrete alcun modo di uscire. Perciò, se si dovesse verificare un qualsiasi incidente, nessuno potrà aiutarvi. Detto questo, se qualcuno si sente terrorizzato o a disagio all’idea di questi tremila anni di isolamento, può ritirarsi e nessuno lo costringerà a partecipare.”


Nessuno gli rispose… perché era impossibile che qualcuno rifiutasse quella straordinaria occasione senza precedenti.


“Ottimo.” Subito dopo, l’Imperatore dell’Eternità face un piccolo cenno col capo. Con un leggero movimento del suo braccio, il mondo intorno a loro venne immediatamente avvolto da un intenso bagliore bianco: “La Perla dell’Eternità è stata aperta. Una volta entrati, vi resterete per tremila anni.”


“Fra tre anni, spero che voi giovani geni qui radunati potrete diventare una grande risorsa per la Regione Orientale.” Ogni singola parola dell’Imperatore dell’Eternità era carica di speranza: “Forza, entrate.”


“Aspetti un attimo!” proprio quando l’Imperatore dell’Eternità finì di parlare, quattro grida agitate risuonarono contemporaneamente nell’aria.


Lu Lengchuan, Huo Poyun e Shui Meiyin.


E il quarto era, incredibilmente, Luo Changsheng!


Huo Poyun fece un passo in avanti e disse, preoccupato: “Il Fratello Yun Che…”


L’Imperatore dell’Eternità sollevò una mano, poi scosse lentamente la testa: “A dire il vero, tutti voi avreste dovuto entrare nella Perla dell’Eternità già stamattina. Ma adesso è ormai sera. Sigh, così hanno voluto i Cieli.”


Yun Che, il figlio dei Cieli che aveva brillato di una luce così accecante sul Palco degli Dei. senza alcun dubbio, l’Imperatore dell’Eternità era più deluso e dispiaciuto di chiunque altro del fatto che Yun Che non potesse entrare nella Perla dell’Eternità.


Quelli erano i giovani che avevano dimostrato le loro capacità straordinarie e il loro talento durante l’Assemblea Profound God, e ognuno di loro aveva meno di sessant’anni. Quindi, il fatto che Yun Che non potesse entrare nella Perla dell’Eternità significava che, quando loro sarebbero usciti, fra loro ci sarebbe stato un divario di tremila anni!


Inoltre, l’aura all’interno della Perla dell’Eternità non era solo eccezionalmente ricca, ma permetteva anche a chi coltivava al suo interno di liberarsi davvero da ogni distrazione. Perciò, tremila anni nella Perla dell’Eternità erano paragonabili a seimila all’esterno… e se anche qualcuno avesse detto che erano paragonabili a diecimila all’esterno, nessuno l’avrebbe considerato eccessivo o esagerato.


Questo significava anche che tre anni più tardi, Yun Che, che fino a quel momento era stato al di sopra di tutti loro, sarebbe diventato come un minuscolo granello di polvere ai loro occhi. Persino il più debole fra loro avrebbe superato di gran lunga Yun Che, dopo quei tre anni.


Loro sarebbero diventati delle pietre angolari della Regione Orientale, mentre Yun Che, che non era entrato nella Perla dell’Eternità, sarebbe rimasto un “Giovane Divino” della generazione più giovane… e niente di più.


“Ormai è ora, abbandonate tutti i pensieri che vi potrebbero distrarre. Da oggi in poi, tutti i praticanti del mistero della Regione Orientale attenderanno impazientemente il giorno in cui voi uscirete dalla Perla dell’Eternità. Spero che, fra tre anni, ognuno di voi brillerà così tanto da illuminare l’intera Regione Orientale.”


L’Imperatore dell’Eternità fece scattare in avanti una mano e una pura raffica di vento, a cui nessuno avrebbe potuto resistere, sollevò immediatamente da terra tutti i giovani, portandoli verso la luce bianca alle loro spalle.


Dietro di loro, il bagliore bianco divenne immediatamente molto più intenso. Qualche secondo più tardi, quando la luce si fu dissipata, la Perla dell’Eternità si chiuse lentamente e tutti i giovani che vi erano stati mandati avrebbero potuto uscirne solamente tre anni più tardi. Inoltre, dopo averne trascorsi tremila all’interno della Perla, ognuno di loro ne sarebbe uscito completamente cambiato.


Questo valeva specialmente per quei giovani dal talento più straordinario, per i quali tutti avevano grandi aspettative. Era molto probabile che tutti loro sarebbero passati dall’essere membri famosi ed eccezionali della giovane generazione a individui fra i più potenti della Regione Orientale, o forse dell’intero Regno degli Dei.


Eppure, l’unico a perdere quell’opportunità aveva dovuto essere proprio Yun Che, colui per il quale tutti avevano le più grandi aspettative.


L’imperatore dell’Eternità stesso, a dire il vero, aveva la possibilità assolutamente unica di entrare e uscire a piacere dalla Perla dell’Eternità. Ma dato che Yun Che non era fra coloro che vi erano entrati, aveva perso interesse e non aveva più voglia di farlo.


Tutti i Giovani Prescelti erano entrati nella Perla dell’Eternità, eppure l’Imperatore dell’Eternità non se n’era ancora andato. Osservò l’area vuota di fronte a sé, poi sospirò improvvisamente, lamentandosi: “Oh, Antenata, se lui arriverà qui non ci sarà davvero modo di riaprire la Perla dell’Eternità solo per lui? Lei ha visto di persona ciò che quel ragazzo ha fatto sul Palco degli Dei e le stranezze riguardo al suo corpo. Anche se è difficile credere ciecamente alle parole secondo cui diventerà un Vero Dio, considerando quanto è straordinario, potrebbe davvero superare ogni limite conosciuto fino a oggi. Così, se la Calamità Cremisi si dovesse davvero verificare, lui sarebbe la nostra più grande e più brillante speranza.”


I Reami Sovrani desideravano da sempre diventare ancora più potenti, ma al tempo stesso non volevano affatto che qualcun altro diventasse più forte di loro. La “Tribolazione di Nove Stadi”, il titolo di “Figlio dei Cieli” e la “Profezia sui Veri Dei” di Yun Che… ognuno di questi fattori aveva colpito violentemente i nervi scoperti dei Reami Sovrani, facendoli tremare dallo stupore e spingendoli a desiderare il suo potere… al punto che lo invidiavano o addirittura temevano.


Tutti loro volevano scoprire i segreti dietro il talento e le capacità straordinarie di Yun Che. Se ci fossero riusciti, tutti loro avrebbero sicuramente fatto del loro meglio per rubarli per primi… e se non fosse stato possibile, quando Yun Che avesse davvero cominciato a dimostrare di essere più forte di quanto loro potessero comprendere, sicuramente avrebbero cominciato a complottare per farlo sparire nel nulla.


Dato che erano le forze ai vertici del Caos Primordiale, i Reami Sovrani sicuramente non avrebbero mai permesso a qualcuno o qualcosa più forte di loro di farsi strada fino alla vetta.


L’unica eccezione era il Regno dell’Eternità – era un Reame Sovrano che seguiva la strada della rettitudine fin da quando era stato fondato, un Reame Sovrano rispettato da tutti i praticanti del mistero della Regione Orientale. In quanto Realm King del Regno dell’Eternità, l’Imperatore dell’Eternità ammirava davvero il geniale Yun Che e voleva anche davvero vederlo diventare forte, così da essere la prestigiosa stella della Regione Orientale e la loro più grande risorsa contro la futura calamità.


Quindi, non aveva mai invidiato Yun Che né desiderato i suoi segreti, e non aveva assolutamente pensato neppure per un secondo di ucciderlo.


Al contrario, aveva intenzione di proteggere Yun Che, quando la sua luce fosse diventata troppo accecante.


Il rispetto che la Regione Orientale provava per il Regno dell’Eternità non era mai stato malriposto o tradito. Persino Jasmine aveva sottolineato a Yun Che che non avrebbe dovuto affatto lasciare il Regno dell’Eternità finché non fosse entrato nella Perla, dal momento che l’Imperatore dell’Eternità sicuramente non gli avrebbe mai fatto del male.


Ma nessuno poteva aspettarsi che nel Regno degli Dei Lunari si sarebbe verificato un incidente così tragico.


D’altro canto, considerando che Qianye Ying’er aveva già scoperto il più grande segreto di Yun Che e aveva deciso di non lasciarlo entrare nella Perla dell’Eternità per nulla al mondo, anche se non fosse successo ciò che era accaduto nel Regno degli Dei Lunari, anche se Yun Che non avesse fatto un solo passo fuori dal Regno dell’Eternità, sarebbe comunque caduto fra i suoi crudeli artigli. Molto probabilmente, neppure il Regno dell’Eternità sarebbe riuscito ad accorgersene e intervenire… ecco quanto era terribilmente spaventosa Qianye Ying’er.


Quando l’Imperatore dell’Eternità ebbe finito di parlare, una voce antica e solenne risuonò improvvisamente nel vuoto di fronte a lui:


“Aprirla una sola volta per questi tremila anni è già il massimo limite della Perla dell’Eternità. Considerando l’aura del Caos Primordiale, che diventa sempre più torbida giorno dopo giorno, neppure io so quanto tempo ci vorrà perché recuperi abbastanza energia da poter essere aperta di nuovo.”


Quella voce anziana era vaga e piatta, come se provenisse da un luogo incredibilmente distante, eppure conteneva anche un senso di saggezza ed esperienza così grande da essere indescrivibile.


“Ah…” L’Imperatore dell’Eternità si abbandonò a un altro lungo sospiro dispiaciuto: “Possibile che questo sia davvero il volere dei Cieli?”


“Inizialmente credevo che Yun Che sarebbe tornato nel Regno dell’Eternità nell’arco di qualche giorno, eppure non si hanno ancora notizie di lui, quindi è molto probabile che non sia più nella Regione Orientale. Temo che qualcuno abbia già colto l’opportunità per attaccarlo di nascosto… gli individui che sono davvero in grado di inseguire il Palazzo Celestiale della Luna Evanescente si possono contare sulle dita di una mano. Ma ognuno di loro, purtroppo, è fra coloro che probabilmente desiderano di più in assoluto mettere le mani su di lui.”


“Questo è il suo destino, non c’è bisogno che continui a tormentarti a riguardo.” La voce antica parlò di nuovo: “Durante gli ultimi anni, ti sei dedicato con tutte le tue forze ai preparativi per questa Calamità Cremisi. Sono davvero in pochi a crederci, e tu sei l’unico a essere costretto a crederci.”


L’Imperatore dell’Eternità poteva percepire in quella voce distante una serietà ancora maggiore del solito. Inarcò le sopracciglia e chiese: “Possibile che si sia fatta ancora più soffocante?”


“Questa sensazione di disagio diventa sempre più intensa. Tuttavia, non sono io a provarla, ma la Perla dell’Eternità.”


“Sigh.” L’Imperatore dell’Eternità si abbandonò a un cupo sospiro e la sua preoccupazione gli fece provare una stretta al cuore: “Si può sapere cosa c’è di preciso dietro quella fessura cremisi… per spaventare così tanto persino la Perla dell’Eternità? Che cosa sarà di preciso questa calamità…”


“…” non ci fu alcuna risposta per parecchio tempo.


L’Imperatore dell’Eternità fece un piccolo inchino e si voltò per andarsene. Ma proprio in quel momento, quella voce che sembrava provenire da un distante passato riecheggiò di nuovo nell’aria: “Ora che le cose sono giunte a questo punto, è ora che ti dica anche di ‘quella faccenda’.”


L’Imperatore dell’Eternità sollevò lo sguardo e domandò: “Quella faccenda?”


“Quando abbiamo scoperto la fessura cremisi nelle Pareti del Caos Primordiale, la Perla dell’Eternità mi disse di aver percepito un’aura unica e particolare e che, anche se era molto debole e sfocata, le aveva dato una sensazione di familiarità, molto vaga.”


“Familiarità? Ha fatto provare alla Perla dell’Eternità una sensazione di familiarità?” l’Imperatore dell’Eternità corrugò di nuovo la fronte.


“All’inizio, la Perla dell’Eternità non sapeva dirlo con sicurezza, ma man mano che la crepa cremisi nella Parete del Caos Primordiale continuava a crescere, anche quel senso di familiarità si faceva sempre più chiaro e intenso… al punto che la Perla dell’Eternità, pur non volendolo, è stata costretta a crederci.”


“Cos’ha percepito, esattamente?” domandò l’Imperatore dell’Eternità. Ogni singola parola pronunciata da quella voce distante conteneva una grande solennità.


La voce non rispose direttamente. Al contrario, spiegò con calma: “Nell’antica Era degli Dei, c’erano sette Tesori Celesti – la Spada Ancestrale della Punizione Celeste, la Ruota della Calamità dell’Infante Diabolico, il Sigillo Primordiale della Vita e della Morte, la Perla dell’Eternità, la Perla del Veleno Celeste, la Spina dell’Universo e lo Specchio del Samsara. Quattro di questi appartenevano agli Dei, altri due ai Diavoli, e l’ultimo cadde nei piani d’esistenza inferiori.”


“I quattro Tesori Celesti posseduti dagli Dei erano in mano ai grandi Dei della Creazione: Il Divino Imperatore Heaven Punishing, Mo E, impugnava la Spada Ancestrale della Punizione Celeste, la Dea della Vita Li Suo possedeva il Sigillo Primordiale della Vita e della Morte, il Dio dell’Ordine Xi Ke controllava la Perla dell’Eternità e l’ultimo dei quattro Tesori, la Spina dell’Universo, apparteneva al Dio degli Elementi… colui che in seguito prese il nome di Dio Malvagio.”


“La Spina dell’Universo possedeva il potere dimensionale di più alto livello dell’universo e poteva teletrasportarsi attraverso ogni forma di spazio. Secondo i nostri antichi registri, le Profound Ark divine possedute dagli Dei, che potevano teletrasportarsi, erano artefatti che il Dio degli Elementi aveva imbevuto con il potere della Spina dell’Universo.”


“Dopo la sua battaglia contro il Divino Imperatore Mo E, il Dio degli Elementi rinunciò al suo titolo di Dio della Creazione e da allora in poi si fece chiamare Dio Malvagio. Dopo quella vicenda, nessuno ebbe più nessuna informazione riguardo alla Spina dell’Universo, e non vennero neppure formulate altre leggende su di essa.”


“Durante la Calamità dell’Infante Diabolico, che pose fine all’Era degli Dei, l’unico Dio che avrebbe potuto fuggire era proprio il Dio Malvagio, siccome possedeva la Spina dell’Universo, eppure anche lui venne intossicato dal Veleno delle Infinite Tribolazioni, che alla fine lo uccise. Ma, riflettendoci, forse non possedeva più la Spina dell’Universo già da molto tempo.”


Le parole della voce distante fecero comparire sul viso dell’Imperatore dell’Eternità un’espressione sempre più scioccata: “Antenata, cosa intende dire… possibile che…”


“Proprio… così…” la voce, già seria e solenne, lo divenne ancora di più: “Quando è comparsa la crepa cremisi nelle Pareti del Caos Primordiale, è apparsa anche l’aura della Spina dell’Universo.”


“…” L’Imperatore dell’Eternità tremò violentemente quando sentì quelle parole. Poi, rimase pietrificato per parecchio tempo, prima di ansimare rumorosamente e chiedere: “Perché mai la Spina dell’Universo dovrebbe trovarsi fuori dal Caos Primordiale? E perché mai la sua aura dovrebbe… spaventare la Perla dell’Eternità?”


“Mi sembra abbastanza chiaro che la Spina dell’Universo, sebbene possa lacerare lo spazio in tutto il Caos Primordiale, nonostante il suo immenso potere non possa aprire un varco nelle Pareti del Caos Primordiale. Ma… è molto probabile che possa comunque mantenere aperta una piccola dimensione indipendente anche fuori dal Caos Primordiale.”


L’Imperatore dell’Eternità era confuso quando sentì quell’affermazione e per un po’ non comprese cosa significasse.


“Se fosse vero, allora i membri di quella razza che avrebbero dovuto morire fuori dal Caos Primordiale tutti quegli anni fa… è molto probabile che si siano affidati alla dimensione sostenuta dalla Spina dell’Universo per sopravvivere fino al giorno d’oggi.”


L’Imperatore dell’Eternità corrugò di nuovo la fronte, incredulo… ma qualche secondo dopo, sembrò essere colpito da un fulmine a ciel sereno. Barcollò visibilmente e divenne subito pallido come un fantasma. Dopodiché, le sue braccia, le sue gambe, la sua barba e ogni altra parte del suo corpo cominciarono a tremare senza controllo: “Possibile che… possibile che… possibile che… che… No… no, è impossibile! È impossibile che sia davvero successo qualcosa di così assurdo!”


Forse, nessuno avrebbe mai potuto credere che il prestigioso Imperatore dell’Eternità in persona potesse davvero essere così scioccato da diventare pallido come un lenzuolo in una frazione di secondo.


“Questa ipotesi è milioni di volte più terribile di tutte quelle che abbiamo formulato in passato, eppure è anche… la più probabile.”


“…” L’Imperatore dell’Eternità era già così bianco in volto da fare paura, e non disse nulla per parecchio tempo.


“La Perla dell’Eternità mi ha detto che non riesce a comunicare con la Spina dell’Universo. Inoltre, il giorno della completa scomparsa dal Caos Primordiale dell’aura della Spina dell’Universo coincide alla perfezione con quello in cui i membri di quella razza vennero esiliati. La domanda è, come ha fatto di preciso la Spina dell’Universo, che apparteneva al Dio Malvagio, a finire in possesso di quella razza…”


“Quando la Fessura Cremisi si romperà del tutto, è possibile che non solo causi una calamità, ma che porti anche alla luce antiche verità e vecchi rancori. Solo che, in questo debole mondo dove gli Dei non esistono più, per noi sarebbe assolutamente impossibile sopravvivere a quelle verità e quei rancori.”


“Al momento, l’unica cosa che possiamo fare è impegnarci al massimo e pregare che tutto questo sia semplicemente una terribile previsione che non si avvererà…”


L’Imperatore dell’Eternità rimase immobile. All’interno di quell’area completamente vuota, l’unica cosa che poteva sentire era l’assordante rumore del suo cuore che batteva all’impazzata.
                                


                                



