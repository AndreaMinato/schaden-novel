---
title: Capitolo 1324 – Strani Movimenti nel Regno degli Dei Stellari
pubDate: 2025-02-27T08:14:48.776Z
tags:
    - atg
---


<em><strong>Capitolo regolare, 4 in coda, 0/10 donazione </strong></em>


<em><strong>-Alstor</strong></em>






Regno degli Dei, Regione Divina Orientale.


Il cielo nel Regno degli Dei stellari era pieno di stelle brillanti, la cui luce risplendeva nella volta celeste. Ma oggi, sembrava che quelle stelle fossero ancora più luminose del solito e che uno strano silenzio regnasse sull’intero Reame Stellare.


Erano stati imposti con discrezioni vari divieti a tutti gli abitanti del Regno degli Dei Stellari e nessuno, dagli Dei Stellari stessi al più infimo degli schiavi o al più piccolo dei bambini, avrebbe avuto il permesso di lasciare il Regno per i giorni successivi. Inoltre, chi era al suo esterno non avrebbe potuto tornare.


Di conseguenza, chiunque avrebbe intuito che stava per succedere qualcosa di grosso nel Regno degli Dei Stellari, e che di sicuro sarebbe successo molto presto.


Quel giorno, una barriera incredibilmente vasta si formò lentamente fra le stelle brillanti che illuminavano il cielo, avvolgendo l’intero Regno degli Dei Stellari.


Esatto, circondò l’intero Regno degli Dei Stellari.


Anche se il Regno degli Dei Stellari era un Reame Sovrano che tendeva a restare isolato, con già una barriera per impedire l’accesso agli estranei, quella barriera ordinaria non era semplicemente paragonabile a quella che si era appena formata… perché questa era così resistente che niente e nessuno avrebbe potuto infrangerla. Era la barriera difensiva più potente del Regno degli Dei Stellari!


Dopo che venne eretta quella barriera, che avvolgeva l’intero Regno, al suo interno se ne formò anche una seconda, simile alla prima, che circondò il luogo più importante del Regno degli Dei Stellari… la Città degli Dei Stellari, dove vivevano l’Imperatore e i dodici Dei Stellari.


La barriera esterna serviva per impedire a chiunque di entrare nel Regno degli Dei Stellari, mentre quella interna per assicurarsi che per gli abitanti del Regno fosse assolutamente impossibile entrare nella Città degli Dei Stellari senza permesso.


Quando percepirono l’aura emanata dalle barriere, tutti gli individui più potenti del Regno degli Dei Stellari rimasero assolutamente scioccati. Con il loro status, erano fra i praticanti del mistero più prestigiosi dell’intero Regno degli Dei, ma quell’aura era così immensa e maestosa da raggiungere un livello inconcepibile.


Era impossibile che qualcuno potesse oltrepassare quelle barriere così terrificanti, ma al tempo stesso, erigerle doveva sicuramente aver richiesto una quantità gigantesca di risorse e di energia… senza alcun dubbio, nella Città degli Dei Stellari stava succedendo qualcosa di grosso!


Doveva trattarsi di una faccenda assolutamente vitale, nella quale non doveva esserci per nessun motivo alcuna interferenza esterna.


……………………..


Mentre sfregava quell’anello, assorto nei suoi pensieri, nella mente di Yun Che riapparve Jasmine.


Ormai da anni ripensava a Jasmine con malinconia, e non c’era stato un solo giorno in cui non si fosse chiesto come stava. Ma per qualche strana ragione, oggi era estremamente preoccupato per lei e impaziente di rivederla. Cercava di calmarsi a poco a poco e superare quelle sensazioni, come sempre, eppure per qualche motivo l’immagine di Jasmine si rifiutava di svanire dalla sua mente, per quanto si impegnasse, e senza alcun apparente motivo anche il suo desiderio di incontrarla era diventato incredibilmente intenso.


Alla fine, tutto questo si fuse gradualmente, dando vita a una sorta di strano disagio.


“Perché sei così agitato?”


La voce gentile e melodiosa di Shen Xi lo raggiunse alle spalle, accompagnata da una brezza che penetrò dentro di lui. Yun Che scosse la testa, poi sorrise lievemente: “Niente di che. Forse è solo perché ho cominciato a rilassarmi da quando ho raggiunto il Divine King Realm, quindi inizio ad avvertire la necessità di andarmene da qui.”


“Ma non si preoccupi, Signora Shen Xi, c’è una cosa che so molto bene. Non importa quanto io sia preoccupato o agitato, questo non è affatto il momento di lasciare questo luogo.”


“Come ti ho già detto,” rispose Shen Xi, accennando un sorriso e avvicinandosi: “Chiamami semplicemente Shen Xi.”


Yun Che rimase sorpreso da quelle parole, e disse con un certo imbarazzo: “Eh… Ah, di solito lo faccio senza pensarci… cercherò di farci l’abitudine.”


“Anche se non ti ci abitui, non è un problema.” Rispose in tono languido Shen Xi: “In fin dei conti, un appellativo è solo un appellativo. Solo che, per egoismo, non voglio più trattarti come un ragazzino.”


“Shen Xi.” Quando si rivolse a lei senza chiamarla “Signora”, Yun Che si sentì ancora incredibilmente a disagio e in imbarazzo, era come se la sua Maestra gli avesse chiesto di chiamarla semplicemente “Xuanyin”: “C’è una cosa che mi ha sempre incuriosito e che vorrei chiederle da molto tempo… ma ho anche paura che la faccia arrabbiare.”


“Chiedi pure.” Rispose tranquillamente Shen Xi.


“Eh, ecco…” Yun Che continuò a esitare: “Qualche mese fa mi ha detto che l’Imperatore del Drago, ai suoi occhi, è sempre stato solo un ragazzino. Ma da quel che so, l’Imperatore del Drago ha già trecentocinquantamila anni. Quindi, lei deve essere incredibilmente longeva… Eh, intendo dire che…”


“Vuoi chiedermi quanti anni ho?” domandò Shen Xi.


Yun Che annuì con il capo, poi riprese immediatamente: “Le sto facendo questa domanda solo per pura curiosità, se non mi vuole rispondere non c’è alcun problema.”


Yun Che era una persona molto intelligente e, anche se la sua relazione fisica con Shen Xi era estremamente intima, non le aveva mai chiesto nulla sul suo passato, sulla sua provenienza né sui suoi segreti. Perché aveva capito che, riguardo a tutto questo, Shen Xi gli avrebbe detto di sua iniziativa quello che doveva sapere al momento opportuno. Altrimenti, se fosse stato lui a chiederlo, di sicuro non gli avrebbe risposto.


Quella domanda riguardo alla sua età poteva essere considerata il primo tentativo di Yun Che di indagare su un suo “segreto”.


Shen Xi distolse lo sguardo da lui e osservò il panorama, senza pronunciare una sola parola per parecchio tempo.


Yun Che intuì di aver fatto una domanda che non avrebbe davvero dovuto fare, quindi cambiò rapidamente argomento: “Immagino che quando si raggiunge il livello a cui si trova lei, molto probabilmente si consideri l’età priva di qualsiasi importanza. Quindi, forse dovrei… cambiare domanda.”


“In passato, ho ottenuto lo Yin Vitale di una donna molto forte, una donna al Divine Master Realm… Cough, cough, cough, dopo una notte di coltivazione di coppia con lei, sono passato dal Divine Origin Realm al Divine Soul Realm, e sul momento lo trovai assolutamente incredibile.” Anche se fosse stato picchiato a morte, Yun Che non avrebbe mai avuto la faccia tosta di dire sinceramente che la “donna” di cui stava parlando era la sua Maestra: “Ma il suo Yin Vitale è comunque ancora più… ancora molto più potente di quello di quella donna. Altrimenti… per me sarebbe stato decisamente impossibile raggiungere il Divine King Realm in soli dieci mesi.”


Shen Xi: “…”


“Ecco perché volevo chiederle, per pura curiosità, qual è di preciso il livello della sua forza misteriosa? Non può essere… allo stesso livello di un Imperatore Divino, vero?” indagò Yun Che.


L’aura di Shen Xi gli aveva sempre trasmesso una sensazione vaga, ma infinitamente maestosa. Xia Qingyue l’aveva definita la donna “più unica” e “più straordinaria” dell’intero Regno degli Dei, quindi si poteva immaginare che fosse diventata incredibilmente famosa già da molto, molto tempo.


Viveva persino da più tempo dell’Imperatore del Drago e, sebbene lui la amasse con tutto sé stesso, era sempre rimasto umile e rispettoso nei suoi confronti, senza neppure osare mai lasciarsi travolgere da pensieri impuri su di lei.


Tutto questo sembrava indicare che la forza misteriosa di Shen Xi fosse incredibilmente alta. Anche se gli avesse risposto che aveva raggiunto i limiti di ogni essere vivente, lui non l’avrebbe dubitato.


Shen Xi non rivolse il suo volto immacolato verso di lui. I suoi occhi rimasero puntati in lontananza, con nel loro profondo una grande delusione che Yun Che non avrebbe potuto comprendere. Stavolta, alla fine gli rispose: “Il livello della mia forza misteriosa supera quello di ogni altro essere vivente di questo universo… compreso l’Imperatore del Drago.”


Yun Che aveva già aspettative decisamente alte, ma quando sentì la risposta di Shen Xi rimase molto scioccato.


Supera… quella di ogni altro essere vivente di questo universo, compreso l’Imperatore del Drago!?


“L’Imperatore del Drago è riconosciuto pubblicamente come l’individuo più potente del Caos Primordiale. Se lei è più forte di lui, allora…” Yun Che si alzò in piedi, in preda allo stupore e all’entusiasmo: “Allora lei è davvero la persona più potente dell’intero Caos Primordiale?”


Se qualcun altro avesse detto di essere più forte dell’Imperatore del Drago, tutti l’avrebbero considerata una follia e l’avrebbero deriso. Eppure, era stata Shen Xi in persona a dirlo.


Ssssiii… Yun Che fece un profondo respiro! Se in futuro avesse potuto affidarsi all’immenso potere di Shen Xi, allora anche una volta lasciata la Terra Proibita del Samsara non avrebbe più dovuto avere paura né di Qianye Ying’er né di nessun altro!


“No.” Shen Xi scosse delicatamente la testa: “Mi riferivo esclusivamente al livello del mio potere. Solo che non ho alcun modo di utilizzarlo.”


“Eh??” Yun Che si sentì terribilmente confuso quando sentì quelle parole.


“Sai già che sono costretta a restare in questo luogo per via di una certa limitazione, però a essere stati limitati non sono solo il mio corpo e la mia anima, ma anche il mio potere. Solo l'Energia Misteriosa della Luce, la forma più pura di Energia Misteriosa, non è stata sigillata da ciò che mi sta imprigionando, quindi è l’unica parte del mio potere che riesco a utilizzare forzatamente. Tuttavia, l'Energia Misteriosa della Luce non è concepita per combattere, quindi affidandomi soltanto ad essa non potrei mai tenere testa all’Imperatore del Drago.”


Quella spiegazione lasciò Yun Che senza parole. Cosa diavolo era questa “limitazione” che stava tenendo prigioniera Shen Xi? Non poteva lasciare quel luogo troppo a lungo, e persino la sua forza misteriosa era stata sigillata. Durante tutto il tempo che aveva trascorso lì, non era riuscito a pensare a nulla che potesse imporre una “prigionia” del genere.


“Mi ha già detto di aver trovato un modo per sfuggire alle catene che la tengono prigioniera, quindi ben presto dovrebbe potersene andare da qui. A quel punto… non ci sarebbe davvero nessuno al mondo al suo livello?” chiese Yun Che, con un tono carico di aspettative. Sebbene fosse sotto l’ombra minacciosa di Qianye Ying’er, non voleva affidarsi a Shen Xi in maniera deludente e indegna.


“No.” Shen Xi scosse di nuovo la testa: “Anche se il mio corpo e la mia anima potranno essere liberi, non potrò comunque controllare né utilizzare il mio potere.”


“Tuttavia…” Shen Xi non aspettò che Yun Che le facesse un’altra domanda e si voltò di scatto verso di lui, osservandolo con serietà: “In futuro, un modo ci sarà.”


“…” Yun Che notò chiaramente che lo sguardo rivoltogli da Shen Xi era piuttosto strano, come se nel suo profondo nascondesse un qualche significato.


A quel punto, il viso angelico di Shen Xi venne scosso da un lieve fremito. Chiuse gli occhi in silenzio, poi li riaprì lentamente e disse: “A quanto pare, sta succedendo qualcosa di grosso nel Regno degli Dei Stellari che desideri così tanto visitare.”


Quando sentì improvvisamente parlare del Regno degli Dei Stellari, Yun Che si voltò all’istante verso Shen Xi, come per riflesso: “Cosa sta succedendo nel regno degli Dei Stellari?”


Shen Xi rispose lentamente: “Ho appena ricevuto una notizia dal Regno del Dio Drago. Circa un’ora fa, il regno degli Dei Stellari ha eretto la sua Barriera Spirituale Assoluta delle Stelle, che ha avvolto completamente l’intero Regno degli Dei Stellari.”


“Barriera Spirituale Assoluta delle Stelle? Cos’è?” domandò Yun Che.


“Secondo le nostre informazioni, è la più potente barriera difensiva a disposizione del Regno degli Dei Stellari.” Shen Xi parlò in tono calmo e pacato, era chiaro che non le interessasse molto la questione: “Erigerla è incredibilmente dispendioso, già solo per crearne la struttura di base è necessario circa il trenta percento delle risorse complessive del Regno degli Dei Stellari.”


“CO…SA!” Yun Che a quel punto rimase davvero terribilmente scioccato. Che razza di concetto era il trenta percento delle risorse complessive di un Reame Sovrano? Eppure, era davvero necessario per creare quella barriera… quanto diavolo doveva essere resistente!?


“Il motivo per cui si chiama ‘Barriera Spirituale Assoluta delle Stelle’ è che è connessa al sangue e all’anima di tutti gli individui più potenti del Regno degli Dei Stellari. Già solo dalla sua aura, abbiamo capito che la Barriera eretta oggi contiene l'Energia Misteriosa di quasi cinquanta persone al Divine Master Realm.”


“Cinquanta… Divine Master!?”


I Divine Master erano gli individui più potenti dell’universo, persino nei Reami Stellari Superiori potevano diventare dei Realm King! Se un Reame Stellare non aveva un Divine Master, veniva considerato su un livello inferiore, completamente diverso – il Regno della Canzone Glaciale e quello del Dio della Fiamma ne erano l’esempio perfetto. Il potere complessivo del secondo era più di dieci volte maggiore di quello del primo, eppure nei loro ultimi scontri erano sempre stati in svantaggio semplicemente per la presenza di Mu Xuanyin.


Cinquanta Divine Master, del resto… Yun Che non riusciva praticamente a immaginare quanto dovesse essere terrificante la loro forza.


“Il Regno degli Dei Stellari ha dodici Dei Stellari e trentasette Anziani, in totale. Sommandoli, il loro numero rispecchia molto bene quello a cui ho appena accennato. In altre parole, questa Barriera Spirituale Assoluta delle Stelle deve essere collegata al sangue e all’anima di tutti gli Dei Stellari e tutti gli Anziani del Regno.” Commentò pazientemente Shen Xi.


“Cosa significa?”


“Significa che se qualcuno volesse infrangere la Barriera, dovrebbe utilizzare una forza così devastante da sconfiggere simultaneamente i dodici Dei Stellari e i trentasette Anziani.”


“…” Yun Che era assolutamente senza parole, ma dopo qualche secondo chiese: “Un potere del genere, in pratica, non esiste, vero?”


“Esatto, ed è proprio per questo che si chiama ‘Barriera Spirituale Assoluta’.” Disse Shen Xi: “L’unico inconveniente è che il prezzo da pagare per erigerla è davvero fin troppo alto, infatti l’ultima volta che venne utilizzata fu in un passato molto distante, prima ancora che nascesse l’Imperatore del Drago. Eppure, stavolta il Regno degli Dei Stellari non è stato travolto da una calamità naturale, né si trova in serio pericolo. Per di più, ormai nessun altro Reame Sovrano potrebbe costringerli a una misura così drastica. Eppure, all’improvviso hanno eretto la Barriera usando il sangue e le anime di tutti i loro Divine Master… a quanto pare, il Regno degli Dei Stellari in questo momento sta sicuramente affrontando una qualche questione di vitale importanza, che riguarderà il loro futuro e il loro destino.”


“Che genere… di faccenda potrebbe essere così importante?” Chiese Yun Che, senza pensarci. Non appena lo domandò, nella sua mente riapparve l’immagine di Jasmine e per qualche strano motivo il suo cuore cominciò a battere all’impazzata.


“Non saprei. Se è una faccenda così importante da spingerli ad utilizzare la Barriera Spirituale Assoluta delle Stelle, naturalmente non permetterebbero mai a nessun estraneo di sapere nulla a riguardo.”


Non appena Shen Xi ebbe finito di parlare, i suoi meravigliosi occhi si spostarono e il suo sguardo cadde sull’anello al dito di Yun Che: “Perché il tuo anello sta rilasciando un’aura così intensa?”


Yun Che abbassò lo sguardo, soltanto per scoprire che il suo anello stava lentamente emanando un bagliore azzurro e indistinto.
                                


                                



