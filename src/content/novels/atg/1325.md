---
title: Capitolo 1325 – Dio del Lupo Xisu
pubDate: 2025-02-27T08:14:48.777Z
tags:
    - atg
---


<em><strong>Capitolo sponsorizzato! Grazie mille Federico! 3 in coda, 0/10 donazione</strong></em>


<em><strong>-Alstor</strong></em>






Quell’anello normalmente era sempre circondato da un bagliore blu, che però era molto debole, quasi impercettibile, pressoché impossibile da notare. Ma, in quel momento, la luce blu era incredibilmente intensa e quando Yun Che sollevò la mano sinistra, la avvolse quasi interamente.


“Questo…” Yun Che aveva un’espressione incredula e sorpresa.


Quando Shen Xi vide la sua reazione, capì subito che neppure lui avesse idea di cosa stesse succedendo, perciò fece scattare le sue mani di giada e un rivolo di luce bianca raggiunse l’anello: “Al suo interno c’è uno spirito estremamente debole, ma ancora vivo. In questo momento, sta lottando per liberarsi e uscire dall’anello.”


Le parole di Shen Xi scioccarono Yun Che, ma subito dopo si ricordò improvvisamente ciò che Jasmine gli aveva detto dopo aver costretto Caizhi a donargli l’anello.


“Il mio Fratellone mi lasciò questo anello poco prima di morire. Disse di aver sigillato al suo interno gli ultimi frammenti della sua anima, e che mi avrebbe protetto per tutta la mia vita… dodici anni fa, lo donai a Caizhi prima di avventurarmi nella Regione Orientale. Ora, lo regalo a te.”


“Possibile che…”


l'Energia Misteriosa della Luce di Shen Xi era così straordinaria che con solo quel rivolo di luce, lo spirito smise di lottare e si calmò. Dopodiché, il bagliore blu si diffuse rapidamente e una sagoma sfocata, di colore azzurro, cominciò lentamente a prendere forma di fronte a Yun Che.


Era la sagoma di una persona!


Quella sagoma azzurra assomigliava a Yun Che e, sebbene fosse solo un’immagine così sfocata da impedire di distinguere bene l’aspetto dello spirito, fece avvertire a Yun Che un’aura soverchiante, valorosa e incline al combattimento… se un misero frammento della sua anima era già così incredibile, allora era assolutamente fuori discussione che quello spirito un tempo fosse stato una persona ascesa al cielo, che aveva guardato dall’alto in basso il mondo intero quando era viva.


“Maestro… Ah!” poco distante, He Ling afferrò i petali color della giada di un fiore che aveva appena raccolto, stringendolo fra le dita e avvicinandosi. Quando vide comparire improvvisamente quella sagoma misteriosa, lanciò un grido di sorpresa e si fermò.


“Alla fine, quindi… è arrivato questo giorno…”


Man mano che lo spirito azzurro diventava meno sfocato, una voce debole ed esausta cominciò a risuonare nell’aria, una voce che conteneva un profondo rimpianto e un malcelato dolore.


“Tu sei… il Dio Stellare del Lupo… Xisu?” chiese Yun Che, con gli occhi spalancati.


All’inizio Yun Che credeva che “gli ultimi frammenti della sua anima” all’interno dell’anello fossero semplicemente una piccola parte del suo spirito, formata dalle sue ultime emozioni e dall’affetto che Jasmine e Caizhi provavano per lui… forse anche loro due avevano creduto che fosse così, e non si sarebbero mai aspettate che in realtà non si trattasse solo di qualche frammento dell’anima di Xisu, ma di un vero e proprio spirito in grado di prendere forma e persino parlare.


Per lasciarvi un frammento di spirito così grande, doveva aver danneggiato gravemente sia la propria energia vitale che la propria anima. Quindi perché aveva deciso di farlo, di preciso?


La voce di Yun Che suscitò una reazione nello spirito, per di più incredibilmente intensa. La sua sagoma si distorse e la sua voce divenne solenne e preoccupata: “Chi sei? Perché hai questo anello al dito?”


Yun Che poteva percepire l’agitazione dello spirito dal suo tono, e rispose frettolosamente: “Questo anello mi è stato donato da Jasmine. Mi ha detto che contiene gli ultimi frammenti dell’anima di suo fratello. Quindi, tu sei il fratello maggiore di cui parlava… il defunto Dio Stellare del Lupo, Xisu?”


La risposta di Yun Che fece calmare leggermente lo spirito. Dopodiché, venne travolto da una vaga sensazione, come se qualcosa fosse entrato in contatto con la sua stessa anima… ciò che rimaneva dello spirito lo stava valutando sinceramente, cercando di capire se quello che aveva detto fosse vero.


Dopo parecchio tempo, lo spirito parlò di nuovo: “Xisu ormai è morto, io sono solo un minuscolo frammento della sua anima, che sigillò nell’anello in preda al rimpianto. Dato che Jasmine te l’ha donato, a quanto pare finalmente ha trovato la persona che io ho sempre sperato trovasse, solo che… sei davvero troppo debole.”


“Mi dispiace molto.” Rispose Yun Che, con una risata amareggiata. In confronto a Jasmine, lui era davvero fin troppo debole e insignificante: “Fratello Maggiore Xisu, hai lasciato un frammento della tua anima nell’anello e hai deciso di comparire oggi, quindi per caso volevi dire qualcosa a Jasmine? Mi assicurerò di riferirle con precisione il tuo messaggio, senza dimenticare neppure una parola.”


Il precedente Dio Stellare del Lupo era il fratello maggiore di Jasmine, Xisu, tutto ciò che le restava della sua famiglia oltre a Caizhi. La sua morte era stata per lei causa di sconfinato dolore, odio e rancore. Anche Yun Che non avrebbe mai pensato che un giorno avrebbe potuto davvero parlare con un frammento della sua anima.


Ma capiva chiaramente che lo spirito di Xisu, per comparire quel giorno, avrebbe dovuto pagare un prezzo terribile e che quindi ciò che restava della sua anima si sarebbe dissipato definitivamente, quindi… da quel momento in avanti, non sarebbe più esistito.


Lo spirito di Xisu sollevò lo sguardo, osservando il cielo distante: “Sigillai forzatamente questo frammento della mia anima all’interno dell’anello che indossi a un passo dalla morte. Inoltre, feci in modo che il mio spirito venisse rilasciato poco prima del Giorno dell’Increspatura Stellare… Volevo sapere se Jasmine fosse riuscita a scappare. Tu, puoi dirmi se ci è riuscita oppure no?”


Anche se era già morto, non riusciva comunque a smettere di preoccuparsi per Jasmine.


<em>Se Jasmine… fosse riuscita… a scappare?</em>


Yun Che si sentiva la mente annebbiata: “Se Jasmine… è scappata? Scappata dove? Perché dovrebbe scappare? Cosa intendi dire?”


Shen Xi: “…”


“A quanto pare, non ne sai nulla. In effetti, sei così debole, quindi come avrebbe potuto dirtelo? Allora dimmi solo questo, adesso dove si trova Jasmine?”


“Lei… dovrebbe essere nel Regno degli Dei Stellari.” Rispose Yun Che.


“Il Regno degli Dei Stellari…” la voce di Xisu divenne molto più rassegnata: “Allora, sai anche se il Regno degli Dei Stellari ha fatto qualcosa di strano negli ultimi giorni?”


Yun Che divenne terribilmente scuro in volto, perché Shen Xi gli aveva appena parlato delle bizzarre azioni del Regno degli Dei Stellari… per di più, si trattava di una faccenda incredibilmente misteriosa.


“Ho appena saputo che a quanto pare il Regno degli Dei Stellari ha attivato la Barriera Spirituale Assoluta delle Stelle.” Rispose Yun Che, cominciando a sentirsi a disagio, con la voce sempre più tremante, al punto che era leggermente difficile comprendere cosa stesse dicendo.


“Sigh…” lo spirito di Xisu sospirò tetramente: “Perché non è scappata via? Considerando che è la Dea Stellare del Massacro, avrebbe potuto fuggire senza problemi. Anche se facendolo avrebbe tradito i nostri antenati e il nostro Regno, anche se non avrebbe mai più potuto vivere una vita pacifica, sarebbe stato comunque meglio che diventare una vittima sacrificale, invece così sia il suo corpo che la sua anima verranno distrutti.”


Parlò a bassa voce, ma ogni singola parola fu come una violenta pugnalata al cuore per Yun Che. Non riuscì più a mantenere la calma e scattò rapidamente in avanti, gridando con la voce tremante: “Cosa stai dicendo!? Cos’è questa storia del tradire i vostri antenati e il vostro Regno!? Cosa intendi dire con vittima sacrificale!? Perché il suo corpo e la sua anima verranno distrutti… cosa diavolo stai cercando di dire!? Cosa diavolo stai dicendo!?”


Anche se tutto ciò che restava di Xisu era solo un debole spirito, che avrebbe potuto svanire nel nulla da un momento all’altro, in quel momento poteva vedere chiaramente che gli occhi di Yun Che stavano tremando, poteva sentire chiaramente la sua voce spezzata e poteva percepire chiaramente il terrore nel suo stesso cuore… l’uomo di fronte a lui, anche se in effetti era debole e fragile, in fondo era la persona a cui Jasmine aveva donato l’anello, una persona che teneva davvero molto a lei.


Sommerso dal freddo dolore, Xisu provò un leggero conforto. Anche se la vita di Jasmine stava per giungere al suo amaro e tragico termine, come minimo anche dopo che lui era morto c’era stato qualcun altro a preoccuparsi sinceramente per lei, come lui in passato.


“Dato che desideri così tanto sapere la verità, te la dirò, anche se per te sarebbe molto meglio continuare a rimanere nella tua ignoranza.”


“…” Yun Che fece un profondo respiro.


“Fu circa vent’anni fa, mentre ero in viaggio, che sentii una storia di cui si parlava fuori dal nostro Regno. Secondo le voci, il Regno degli Dei Stellari stava raccogliendo grandi quantità di varie giade misteriose di alto livello, sembrava che avessero scoperto una sorta di opportunità per diventare veri Dei e che si stessero preparando a una cosiddetta cerimonia per farlo.”


In effetti, circa vent’anni prima le voci riguardo al “Piano dei Veri Dei” del Regno degli Dei Stellari si erano diffuse nel mondo e se ne era parlato per un po’, infatti alcune informazioni erano giunte persino ai Reami Stellari Inferiori e anche Yun Che ne sapeva qualcosa. Solo che le due persone ad averglielo accennato erano state Ji Ruyan e Mu Bingyun, secondo cui però si trattava solo di pettegolezzi senza alcun senso.


“All’inizio pensavo che si trattasse di una sciocchezza inventata da qualcuno senza nulla da fare. Se davvero il Regno degli Dei Stellari avesse iniziato i preparativi per una faccenda di grande importanza, nessun estraneo lo avrebbe saputo. Ma anche il più piccolo germoglio ha le sue radici. Per di più, in effetti il Regno degli Dei Stellari in quel periodo stava accumulando molte risorse di alto livello. Per farlo, non aveva esitato a inviare dei sottoposti alle gilde di mercanti più famose dei Reami Superiori, Intermedi e persino Inferiori. Perciò, quando tornai nel Regno degli Dei Stellari, chiesi al mio onorevole padre delle spiegazioni a riguardo.”


“Come mi aspettavo, il mio Onorevole Padre rispose dicendo che erano stupidaggini senza senso. Eppure, avevo la sensazione che per una frazione di secondo i suoi occhi fossero stati scossi da un fremito, quando mi diede quella risposta. Come se stesse nascondendo qualcosa. E se stava facendo del suo meglio per nasconderlo anche a me, doveva trattarsi di qualcosa assolutamente fuori dall’ordinario.”


Yun Che trattenne il fiato mentre ascoltava la storia. Non osò interrompere Xisu, e anche Shen Xi e He Ling rimasero in silenzio.


“Un giorno, il mio Onorevole Padre partì per un viaggio. Così, entrai di nascosto nel suo Palazzo dell’Imperatore degli Dei Stellari, dove scoprii un rotolo di strisce di giada che emanavano un’aura estremamente antica, sulle quali erano incise le spiegazioni su come effettuare una sorta di ‘sacrificio di sangue’.”


“Un sacrificio di sangue?” non poté fare a meno di chiedere Yun Che.


Le sopracciglia a mezzaluna di Shen Xi si corrugarono quando sentì quelle parole. Ma al contrario di Yun Che, iniziò ad avere un vago e cupo sospetto.


“Riguardava il sacrificio dell’interezza di un Dio Stellare, del suo corpo, del suo potere, della sua anima e della sua Eredità Divina, in modo da combinare il suo potere a quello di un altro Dio Stellare! Inoltre, se si avesse avuto successo, l’Eredità degli Dei Stellari del primo si sarebbe fusa a quella del secondo, subendo dei cambiamenti unici, così da permettergli con grandi probabilità di superare ogni limite e oltrepassare quell’ostacolo che è sempre stato praticamente insormontabile… raggiungendo la leggendaria Via dei Veri Dei.”


“Questo rituale per il sacrificio di sangue non si può realizzare con due Dei Stellari qualsiasi. È necessario anche un livello di compatibilità incredibilmente alto e restrittivo. Per di più, per avere la massima affinità, il Dio Stellare sacrificato deve essere un parente stretto di quello che riceverà il potere, con al massimo una generazione di distanza fra i due.”


“In altre parole, il sacrificio deve essere scelto fra i propri genitori, i propri fratelli e sorelle con lo stesso padre e la stessa madre, o… i propri stessi figli!”


BOOOOOM ————


Fu come se milioni di tuoni fossero esplosi simultaneamente nel cervello di Yun Che. Tremò violentemente dalla testa ai piedi, con gli occhi spalancati, diventando pallido come uno spettro… anche se Xisu non aveva finito di raccontare la sua storia, lui aveva già capito, aveva già capito tutto.


Jasmine… era figlia dell’Imperatore degli Dei Stellari…


Il motivo per cui avevano attivato la Barriera Spirituale Assoluta delle Stelle era per via del sacrificio di sangue di cui stava parlando Xisu, e la vittima… sarebbe stata proprio Jasmine!


“Ah… Maestro!” He Ling corse frettolosamente verso Yun Che per aiutarlo a reggersi in piedi, dato che stava barcollando così vistosamente da cadere quasi a terra.


“Presi quelle strisce di giada e cercai mio padre per chiedergli spiegazioni. Lui non cercò di prendere tempo o ingannarmi con qualche giro di parole. Mi disse apertamente che intendeva attuare il sacrificio di sangue descritto in quelle strisce di giada. Il motivo per cui stava accumulando così tante risorse di alto livello era proprio per poter svolgere la cerimonia. L’occasione per farlo cade una volta ogni cento anni, e deve essere tenuta proprio nel Giorno dell’Increspatura Stellare, quando il potere degli Dei Stellari raggiunse il suo apice. E io, l’unico tra i suoi figli e le sue figlie ad aver ereditato il potere di un Dio Stellare, sarei stato la vittima sacrificale del rituale… mi disse che tutto questo sarebbe stato per il bene e per il futuro del Regno degli Dei Stellari e che, in quanto suo figlio e Dio Stellare del Lupo, era mio dovere accettare di sacrificarmi. Disse anche che sarebbe stato persino il più grande onore della mia intera vita.”


Yun Che strinse con forza i pugni, interamente fradicio di sudore freddo… Shen Xi lo guardò con la coda dell’occhio, scioccata da quella sua reazione così intensa.


<em>Lui e la Dea Stellare del Massacro…</em>


“Heh heh heh, HAHAHAHAHA…” lo spirito di Xisu si abbandonò a una risata ululante: “Che situazione assurda, che cosa ridicola. Sarei stato disposto a sacrificare ogni cosa per il Regno degli Dei Stellari, persino la mia stessa vita. Ma come avrei potuto accettare un metodo così assurdo e senza senso, un metodo contro ogni legge dei Cieli e della società… per di più, solo per ‘avere una possibilità’ di riuscirci!”


“Mi opposi ferocemente, gli dissi che non avrei mai accettato e pensai addirittura di fuggire dal Regno degli Dei Stellari prima del Giorno dell’Increspatura Stellare. Anche se così avrei tradito i miei antenati e il mio Regno, dovendo vivere per sempre da fuggitivo… Ma, solo due mesi più tardi, tornai da una delle mie missioni solamente per scoprire che… Jasmine era diventata la Dea Stellare del Massacro…”


Poter essere accettati dall’Eredità di un Dio Stellare ed esservi compatibili era un onore e una fortuna senza pari nel Regno degli Dei Stellari. Prima di tutta quella faccenda, Xisu sarebbe impazzito dalla gioia sentendo quella notizia… ma quello, invece, era stato il giorno più doloroso e disperato della sua intera vita.


E ora che tornò a pensarci, la sua voce si riempì ancora con un dolore straziante.


“Rinunciai ad oppormi e non pensai mai più di fuggire. Mi limitai ad attendere in silenzio il giorno in cui mi sarei sacrificato. Solo che… non riuscii a sopravvivere…”


Se fosse stato da solo, avrebbe potuto fuggire, ma dopo che Jasmine era diventata una Dea Stellare, se fosse scappato avrebbero semplicemente usato lei come sostituta.


E se fosse fuggito insieme a Jasmine, l’avrebbe coinvolta nel suo tradimento ai danni del Regno degli Dei Stellari… per di più, tradire i propri antenati e il proprio Regno era considerato uno fra i peccati più gravi e vergognosi del mondo. Anche se erano i figli dell’Imperatore degli Dei Stellari in persona, avrebbero dovuto vivere temendo per sempre la loro vendetta, sarebbero stati costantemente inseguiti, senza poter mai più sperare di vivere una vita pacifica e serena.


Quindi, se lui avesse accettato ubbidientemente di sacrificarsi, Jasmine avrebbe potuto continuare a vivere al sicuro, sarebbe stata la Dea Stellare del Massacro e la principessa del Regno degli Dei Stellari, che nessuno avrebbe più osato provocare… non aveva esitato neppure per un istante a prendere quella decisione.


Ma prima che giungesse il giorno del rituale, era morto a causa di Qianye Ying’er… o, volendo essere più precisi, era morto per lei.


“Prima di morire, raccontai tutto a Jasmine… le dissi di scappare… di fuggire, per sopravvivere… il più lontano possibile… Ma… ma perché lei… poteva chiaramente scappare, è diventata la Dea Stellare del Massacro dopotutto…”


“A dire il vero, lei è scappata…” Yun Che stava tremando senza sosta. Disse, a bassa voce: “Ma poi, è tornata indietro… perché… ha preso… esattamente la tua stessa decisione…”


Spirito di Xisu: “…”


“Sai… chi è la Dea Stellare del Lupo, adesso?” Yun Che stava stringendo i pugni così forte che ogni falange delle sue dita era diventata orribilmente bianca: “Cai… zhi.”


Sembrò che lo spirito di Xisu fosse stato travolto da un uragano, tanto barcollò e tremò violentemente.


“Heh heh… Heh heh heh… HAHAHAHAHAHA…” scoppiò a ridere a squarciagola, abbandonandosi a una risata totalmente folle e sfrenata, ma anche disperata e addolorata: “Dannati Cieli… dannati Cieli, ah… HAHAHA… HAHAHAHAHAHA…”
                                


                                



