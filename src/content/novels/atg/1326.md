---
title: Capitolo 1326 – Determinazione
pubDate: 2025-02-27T08:14:48.777Z
tags:
    - atg
---


<em><strong>Capitolo sponsorizzato, ringraziamo Federico! 2 in coda, 0/10 donazione</strong></em>


<em><strong>-Alstor</strong></em>






L’Imperatore degli Dei Stellari aveva avuto tre figli che avevano ereditato il potere di un Dio Stellare… per di più, nell’intera storia del Regn degli Dei Stellari non c’erano mai stati prima due fratelli in grado di diventare entrambi Dei Stellari, figurarsi tre. Quello avrebbe dovuto essere un miracolo degno di essere ricordato per sempre negli annali del Regno, eppure aveva dato forma a un destino tragico per i tre fratelli, Xisu, Jasmine e Caizhi.


Tutto questo, per un sacrificio di sangue rituale di cui si avevano solo informazioni scritte, una cerimonia che nessuno sapeva se fosse reale o falsa e, ancora peggio, che non si era certi funzionasse.


La folle risata di Xisu era rauca e piena di disperazione… Yun Che era diventato pallido come uno spettro, ogni suo muscolo era irrigidito e intorpidito. Il suo cuore stava battendo all’impazzata e il suo respiro era affannato e irregolare. Quella situazione stupì così tanto He Ling che anche lei divenne bianca in volto.


Finalmente Yun Che capì perché Jasmine era diventata così scura in volto quando, nel continente del Cielo Misterioso, aveva scoperto da Moonflower che Caizhi era diventata la nuova Dea Stellare del Lupo e perché avesse accettato di tornare con lei nel regno degli Dei Stellari. Finalmente capì anche perché aveva tagliato ogni legame con lui in modo così spietato e deciso, dicendo persino “non ci dobbiamo più nulla” e “non ci rivedremo mai più”…


Finalmente capì perché Jasmine si era rifiutata di uscire allo scoperto e incontrarlo nel Regno dell’Eternità, per quanto lui la implorasse. In più, ogni singola parola che gli aveva rivolto era stata così spietata da lacerargli il cuore, lei aveva fatto del suo meglio per cacciarlo via…


Finalmente capì perché Jasmine non aveva ammesso la minima discussione quando lo aveva costretto a sposare Caizhi nel Regno degli Dei Stellari… gli aveva affidato Caizhi, e al tempo stesso aveva affidato lui a lei…


Finalmente capì perché Jasmine non avesse deciso di tornare nel Regno degli Dei Stellari, dopo aver ottenuto il Sangue Immortale del Dio Malvagio ed essere fuggita dalla Regione Meridionale. E perché aveva invece deciso di rifugiarsi in un distante pianeta dei piani d’esistenza inferiori…


Dopo aver ricostruito il proprio corpo nel continente del Cielo Misterioso, non era tornata immediatamente nel “mondo in cui era nata”. Al contrario, aveva detto che sarebbe rimasta con lui per i successivi trent’anni… quindi, in realtà fin dall’inizio non aveva avuto la minima intenzione di andarsene e quei cosiddetti “trent’anni” non erano altro che una scusa, con cui aveva fatto la tsundere. Se non fosse stata scoperta, sarebbe rimasta con lui per il resto delle loro vite…


Prima che lui lasciasse il Regno degli Dei Stellari, all’improvviso lei gli aveva imposto con ferrea determinazione di entrare nella Perla dell’Eternità. Solo allora Yun Che realizzò che era per impedirgli di essere presente il giorno in cui lei sarebbe stata sacrificata, e che lei voleva anche che quei tremila anni di solitudine indebolissero i sentimenti che lui provava per lei…


<em>Haha… credevi che sarebbe bastato così poco… ti ho inseguita fino al Regno degli Dei. Anche dopo essermi trovato a un passo dalla morte per innumerevoli volte, anche se ho dovuto sopportare la tortura del Marchio Spirituale del Suicidio, anche se non potessi mai più tornare a casa… non ho mai provato il minimo rimpianto, quindi come potrebbe bastare così poco a indebolire i miei sentimenti per te…</em>


<em>Figurarsi tremila anni, resterebbero assolutamente identici anche se ne passassero trentamila o anche tre milioni…</em>


<em>Proprio come il tuo Sangue di Dea Stellare che hai lasciato nel mio corpo, i miei sentimenti per te non potranno mai sparire né essere cancellati.</em>


Durante il poco tempo che aveva trascorso con Jasmine nel Regno degli Dei Stellari, aveva percepito chiaramente qualcosa di strano in lei… come minimo, aveva capito che gli stava nascondendo qualcosa di molto importante, qualcosa che sarebbe stata costretta a fare. Non aveva indagato, ma, al tempo stesso, non si sarebbe mai immaginato che quella faccenda riguardasse la sua stessa vita…


Perché Jasmine era la Dea Stellare del Massacro! Era così forte e, sebbene non fosse la più potente fra gli Dei Stellari, era la più veloce, la migliore a nascondersi e la migliore a scappare. Anche quando era stata intossicata dalla testa ai piedi da un veleno mortale, anni prima, neppure il Reame Sovrano a capo della Regione Meridionale, il Regno del Mare Meridionale, era riuscito a catturarla…


In più, era la figlia dell’Imperatore degli Dei Stellari, la principessa maggiore del suo Regno, chi avrebbe anche solo pensato di minacciarla o ucciderla?


Quindi, non aveva immaginato neppure nei suoi sogni che il motivo potesse essere quello, né che il finale sarebbe stato così tragico…


“Fratello Maggiore Xisu.” Yun Che stava facendo del suo meglio per restare calmo, ma non appena parlò cominciò a battere i denti senza sosta: “Esiste un modo… per salvarla?”


“Salvarla… come diavolo dovremmo fare a salvarla!? Come!?” la voce dello spirito di Xisu era debole e distante, ma assolutamente folle di dolore: “La Barriera Spirituale Assoluta delle Stelle è stata già attivata. Eccetto i dodici Dei Stellari che possiedono il Sangue degli Dei Stellari, nessun altro essere vivente né nessun’altra creatura potrà entrare o uscire da quel luogo. Quindi, nessuno può fermarli… nessuno può salvarla… nessuno!!”


“…” Yun Che scosse vigorosamente la testa, poi disse in tono spento: “Non può succedere… forse il Regno degli Dei Stellari ha attivato la Barriera per un altro motivo… in fondo, lui è comunque il padre di Jasmine… non lo farà… forse è tutta una finzione…”


In preda al terribile shock, Yun Che si era completamente estraniato dalla realtà e non aveva idea di cosa fare. Riusciva solo a cercare di costringersi a trovare una consolazione.


“Padre? È davvero degno di essere… degno di essere… Uaahhhh… ahhhhh!!”


Con un debole tintinnio, lo spirito di Xisu all’improvviso si lacerò in due, siccome le distorsioni che lo deformavano erano diventate troppo violente. Dopodiché, si dissipò rapidamente, svanendo per sempre dal mondo.


“Fratello Maggiore Xisu!” Yun Che scattò frettolosamente in avanti, spaventato, e distese la mano senza pensarci, riuscendo però ad afferrare solamente l’ultimo rivolo di anima che stava svanendo velocemente nel nulla.


Xisu aveva lasciato quel suo debole spirito nella speranza di vedere coi suoi occhi Jasmine, fuggita dal Regno degli Dei Stellari, siccome quella era la sua più grande preoccupazione prima che morisse. Se prima del Giorno dell’Increspatura Stellare avesse visto che Jasmine era al sicuro, avrebbe potuto finalmente spegnersi senza rimpianti.


Ma come avrebbe potuto immaginare che quell’ultimo frammento della sua coscienza avrebbe dovuto sopportare un dolore e una disperazione ancora più terribili di quelli che aveva provato il giorno della sua morte, al punto che quel Dio Stellare del Lupo che aveva fatto tremare l’intero Regno degli Dei sarebbe scomparso tremando e gridando come un fantasma malvagio.


“Perché è andata così… perché è… andata… così…” a Yun Che si era gelato il sangue nelle vene, la sua mano destra strinse la sua testa, così forte che le sue dita distese sembravano sul punto di spezzare il suo stesso cranio.


“Maestro, cosa… cosa c’è che non va?” He Ling era così terrorizzata da essere pallida come uno spettro, e ora stava avvertendo un freddo sconvolgente tra le mani con cui stava aiutando Yun Che a restare in piedi.


Shen Xi aveva già intuito molto osservando la reazione di Yun Che. In passato aveva ipotizzato che il potere del Dio Malvagio in possesso di Yun Che gli fosse stato donato dalla Dea Stellare del Massacro e che molto probabilmente lei fosse stata la sua Maestra nella via del mistero. In quel momento, capì che il rapporto fra loro due era stato tutt’altro che ordinario e che sicuramente la Dea Stellare del Massacro era rimasta al suo fianco per tutti quegli anni in cui era scomparsa.


“Yun Che, ormai le cose sono giunte a un punto in cui non è più possibile fare nulla.” Disse Shen Xi: “E pensare che una potente Dea Stellare sia rimasta vittima di un destino del genere. Se vuoi che non accada mai più nulla del genere, l’unica opzione che hai è diventare ancora più forte, così forte da poter cambiare ogni cosa.”


Era incredibile che un Dio Stellare potesse fondere la propria eredità divina a quella di un altro, purché ci fosse una certa compatibilità. Era un’informazione molto strana, che sicuramente sarebbe andata contro il buonsenso dell’intero Regno degli Dei, e anche se si fosse saputo chiunque avrebbe trovato difficile crederci. Ma Shen Xi sapeva che era vero.


Perché aveva già sentito una voce simile… ed era successo in un lontano passato, in un’era ormai conclusa.


Solo che nessun Dio Stellare in nessuna era aveva mai deciso davvero di provarci, siccome quel metodo per fondere i poteri richiedeva come prezzo il sacrificio del sangue del proprio sangue, della carne della propria carne. Era qualcosa contro la natura umana, contro le leggi dei Cieli e della società. Shen Xi non si sarebbe mai aspettata neppure che informazioni riguardo al rituale fossero giunte fino al presente, né che qualcuno decidesse sul serio di tentare.


Sembrò che le parole di consolazione di Shen Xi avessero avuto qualche effetto, siccome il tremore di Yun Che si calmò a poco a poco e anche la mano con cui si stringeva la testa cominciò ad allentare la presa… solo che quel freddo inquietante fra le mani di He Ling divenne ancora più gelido.


Quando riuscì a rialzarsi e reggersi in piedi da solo, anche il suo respiro era tornato eccezionalmente calmo e regolare. Nei suoi occhi c’era un freddo bagliore e sopra di lui brillò qualcosa. Poi, il Palazzo Celestiale della Luna Evanescente, avvolto dalla luce lunare, apparve a mezz’aria.


Il gesto di Yun Che fece voltare di scatto Shen Xi, che distese una mano veloce come un fulmine e lo afferrò: “Cosa intendi fare?”


“Vado nel Regno degli Dei Stellari.” Rispose Yun Che, anche se la sua voce fredda come il ghiaccio stava tremando.


“…Ti rendi almeno conto di quello che stai dicendo?” all’improvviso, Shen Xi strinse ancora di più la presa.


“Devo andare! Devo andare a qualsiasi costo!” Yun Che aveva la voce terribilmente rauca, ma ogni sua parola conteneva una risolutezza gelida e inquietante.


La sagoma di Shen Xi divenne sfocata, poi ricomparve di fronte a lui bloccandogli il passaggio: “Stiamo parlando del Regno degli Dei Stellari! Anche se ci vai, cosa potrai fare? Credi davvero di poterla salvare!?”


“Anche se non posso salvarla, devo andarci lo stesso!” gridò con la voce roca Yun Che.


“Yun Che!” il tono di Shen Xi, solitamente gentile e melodioso, in quel momento divenne severo: “Adesso devi calmarti! Anche se il Palazzo Celestiale della Luna Evanescente è l’arca misteriosa da Guerra più veloce dell’universo, ti ci vorranno comunque parecchi giorni per raggiungere il Regno degli Dei Stellari, anche viaggiando alla massima velocità! Prima del tuo arrivo… la ‘cerimonia’ si sarà già conclusa da molto!”


“No, non è così.” Rispose Yun Che, scuotendo la testa: “Poco fa, lo spirito di Xisu ha detto che la cerimonia si terrà il Giorno dell’Increspatura Stellare, e che quindi ha fatto in modo di risvegliarsi prima dell’arrivo di quel giorno, perciò non è ancora arrivato! Il Regno degli Dei Stellari ha attivato la Barriera per occuparsi dei preparativi. La cerimonia non è ancora iniziata… farò in tempo… farò sicuramente in tempo!”


Stava chiaramente pronunciando frasi sconnesse e disperate, senza alcun senso, ma era così lucido da fare paura.


“Anche se facessi davvero in tempo, cosa cambierebbe? Nessuno può superare la Barriera Spirituale Assoluta delle Stelle, neppure l’Imperatore del Drago ci riuscirebbe!”


“Io posso! Xisu ha detto che solo i dodici Dei Stellari che possiedono il Sangue degli Dei Stellari possono entrare e uscire dalla Barriera. E io possiedo il Sangue del Dio Stellare che lei mi ha donato, è all’interno del mio corpo. Forse… no! Posso sicuramente entrare! Ne sono sicuro!”


Shen Xi: “…”


“Non fermarmi!” Yun Che aveva i pugni stretti e stava cercando di divincolarsi dalla presa di Shen Xi.


Gli occhi di Shen Xi si illuminarono e sposto leggermente il braccio. All’istante, una luce bianca avvolse Yun Che. Quella sfera di luce era incredibilmente pura e delicata, eppure fece sentire Yun Che come se una gigantesca montagna lo stesse schiacciando a terra. Ogni singolo muscolo del suo corpo era immobilizzato e non riuscì a muoversi di un millimetro.


“Tu… lasciami andare… lasciami andare!” come se Yun Che potesse davvero sfuggire alla restrizione imposta dalla forza di Shen Xi. Il suo volto si distorse notevolmente, mentre faceva del suo meglio per liberarsi, e i suoi occhi erano iniettati di sangue: “Lasciami andare!”


“Lasciami… ANDARE!!!”


Dopo quel grido estremamente rauco, una notevole quantità di sangue cominciò a fuoriuscire dalla sua bocca, tanto ferocemente stava stringendo i denti.


“Mae… Maestro?” He Ling era chiaramente confusa e scioccata, e per parecchio tempo non ebbe idea di cosa fare.


“Yun Che!” il tono di Shen Xi era gentile e comprensivo, ma anche spietato: “Ascoltami bene. Sei ancora giovane e puoi permetterti di essere impulsivo, ma non di mettere in pericolo la tua stessa vita! Non so cosa ci sia stato fra te e la Dea Stellare del Massacro, ma… non puoi salvarla! Nessuno può salvarla! Se andrai, non farai altro che morire invano. Eccetto questo, non otterrai nient’altro!”


“Già… non posso salvarla… come potrebbe un mucchio di spazzatura come me andare là e salvarla…” Yun Che non riusciva a muoversi di un millimetro, ma tutti i suoi muscoli si stavano contraendo e distorcendo, era chiaro che stesse lottando con tutte le sue forze: “Ma tu vuoi che io rimanga nascosto qui ad aspettare il giorno in cui lei morirà… preferisco morire!”


“QUINDI… LASCIAMI… ANDARE!”


“Morire?” Shen Xi divenne scura in volto: “Davvero pronunci quella parola così facilmente, come se niente fosse? Sai quanto è stato difficile salvarti la vita, strappandoti dagli artigli crudeli di Qianye!? Xia Qingyue ha attraversato intere Regioni Divini per portarti qui, si è inginocchiata e mi ha implorata di salvarti, eppure tu saresti disposto a tradirla e deluderla in questo modo? C’è anche Ling’er, che ti ha salvato la vita ed è persino diventata il tuo Spirito del Veleno. Solo qualche giorno fa, le hai giurato personalmente che vi sareste vendicati insieme del Regno del Monarca Brahma… non hai ancora ripagato il debito che le devi, non hai ancora mantenuto neppure una minima parte della promessa che le hai fatto, eppure vuoi che lei muoia definitivamente per via delle tue azioni totalmente sconsiderate!?”


“…” Gli occhi di Yun Che recuperarono improvvisamente chiarezza e per un istante smise di lottare.


“Se vuoi, puoi morire.” Quando vide la sua reazione, Shen Xi riprese in tono più gentile: “Puoi morire nel tentativo di vendicarti insieme a He Ling. Puoi anche morire per proteggere altre persone. Puoi morire persino per mano di qualche assassino… ma andare incontro alla morte, pur sapendo che morirai invano… hai pensato a tutte quelle persone che soffrono aspettando il tuo ritorno nei piani d’esistenza inferiori? Hai pensato a Ling’er? Hai pensato a tutti coloro che non hanno esitato rischiare la vita e lasciare da parte la loro dignità solo per salvarti? Hai pensato alla Dea Stellare del Massacro, che non ti ha mai detto la verità per proteggerti e impedirti agire d’impulso!?”


Yun Che: “…”


“Yun Che, sono stata io a salvarti la vita, quindi non ti permetterò di gettarla via per niente, in maniera così stupida e inutile.” Continuò a bassa voce Shen Xi: “Se vuoi davvero fare la cosa giusta per lei, allora continua a vivere e diventa più forte, così forte da poter vendicare tutto il suo dolore e la sua umiliazione. Possiedi il potere del Dio Malvagio, sicuramente potrai raggiungere in breve tempo traguardi che gli altri non potranno mai! Questo è ciò che dovresti fare, come uomo e come essere umano che ha ereditato il potere del Dio Malvagio!”


Yun Che non disse nulla per parecchio tempo e la sua aura sembrò calmarsi lievemente. Shen Xi pensò che fosse riuscito a riprendere il controllo e si rilassò un po’. Ma subito dopo, Yun Che parlò di nuovo, lentamente e gravemente:


“Shen Xi… è vero, tu mi hai salvato la vita… e il mio debito verso di te è troppo grande per essere descritto… Ma…” i suoi occhi divennero scarlatti, come se fossero stati macchiati dal sangue e, siccome stava lottando troppo ferocemente, tagli e crepe cominciarono inaspettatamente a diffondersi sul suo corpo: “Se oggi mi fermerai… giuro che ti odierò… per il resto della mia vita!”
                                


                                



