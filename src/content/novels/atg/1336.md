---
title: Capitolo 1336 – Ruggito di Drago Disperato
pubDate: 2025-02-27T08:14:48.779Z
tags:
    - atg
---


<em><strong>Capitolo regolare, 3 in coda, 0/10 donazione</strong></em>


<em><strong>-Alstor</strong></em>






Il primo fendente si era preso un braccio e una lancia. Il secondo si era preso tre vite, distruggendo completamente i corpi delle tre vittime. Erano stati solo due fendenti, ma quando finalmente le Guardie Stellari realizzarono cos’era successo, tre dei loro commilitoni erano già morti.


Quelle tre Guardie Stellari non erano pesci piccoli. Non erano neppure fra gli “esperti” normalmente ammirati dalla gente comune. No, erano tre Guardie Stellari, ammirate da miliardi di miliardi di abitanti del Regno degli Dei! Quelle tre Guardie Stellari erano le più deboli fra tutte, ma nonostante questo erano comunque dei Divine Sovereign di terzo livello! Eppure, Yun Che li aveva fatti a pezzi come se non fossero altro che rami secchi!


E lui avrebbe dovuto essere al primo livello del Divine Sovereign Realm?


Era impossibile che quella fosse la forza di un Divine Sovereign di primo livello!!


Le Guardie Stellari già pronte ad agire rimasero pietrificate, tremando tutte come se fossero possedute. Xing Ling era appena morto orribilmente e subito dopo quelle tre Guardie Stellari erano state uccise in un batter d’occhio. Nessuno dei presenti, dalla forza, dal prestigio e dallo status straordinari, riusciva semplicemente a credere che delle Guardie Stellari, individui ammirati quasi dall’intera Regione Orientale, potessero essere state trucidate così facilmente e miserabilmente, per quanto si sforzasse.


Ma Yun Che ovviamente non rimase ad aspettare che si riprendessero dal trauma. Ricoperto di sangue, stava già caricando verso di loro lanciando un terribile ululato, più cupo di quello di una belva feroce a un passo dalla morte.


“Cosa state facendo!?” Xing Mingzi era sia scioccato che furioso quando vide le Guardie Stellari, terrorizzate, indietreggiare di un passo senza rendersene conto: “Siete le Guardie Stellari del Regno degli Dei Stellari! Davvero permetterete a un semplice ragazzo dei piani d’esistenza inferiori di demoralizzarvi!?”


Il suo grido scosse le Guardie Stellari fin nei loro cuori. Subito dopo, un uomo balzò in avanti dal fondo del gruppo di Guardie Stellari, urlando a squarciagola. Indossava un’armatura dorata e impugnava una spada che brillava intensamente con la luce delle stelle.


Era il comandante delle Guardie Stellari del Lupo, Xing Lou… un Divine Sovereign di nono livello, ancora più forte di Xing Ling! Per di più, stava impugnando una Spada Stellare che l’Imperatore degli Dei Stellari gli aveva donato personalmente.


Non appena Xing Lou si mosse, anche il resto delle Guardie Stellari del Lupo lo seguì rapidamente… anche se era vero che il precedente discorso di Yun Che li aveva fatti vergognare e sentire umiliati, in realtà provavano soprattutto rabbia. Era una rabbia nata dagli insulti al loro orgoglio e dal riconoscimento del loro disonore… e, ovviamente, conteneva anche un grande intento omicida!


Al contrario delle altre Guardie Stellari, Xing Lou aveva uno sguardo particolarmente freddo. Non sembrava neanche spaventato come gli altri. Mentre scattava verso Yun Che, rilasciò la sua terribile aura, che sembrava così potente da poter sfidare i Cieli, utilizzandola per circondare Yun Che, e la sua Spada Stellare cominciò a diventare sempre più brillante.


Vari Anziani del Regno degli Dei Stellari annuirono, mentre osservavano Xing Lou. Uno di loro disse: “Xing Lou possiede un grande talento e un’intelligenza straordinaria. Potrebbe soddisfare i requisiti per diventare un Anziano, fra qualche migliaio di anni.”


“Yun Che! Per aver ucciso quattro Guardie Stellari, verrai punito con la morte!!” gridò Xing Lou e, nello stesso istante, il bagliore che avvolgeva la sua Spada Stellare raggiunse improvvisamente una lunghezza di varie centinaia di metri, vibrando con una terrificante energia spaziale. Sferrò un fendente basso, con l’intenzione di tagliare entrambe le gambe di Yun Che.


RIIIPP!!


Il rumore dello spazio che veniva lacerato fu incredibilmente assordante. La Spada Stellare raggiunse le gambe di Yun Che, che però si rivelò solamente una fragile, falsa immagine residua.


Quel risultato inaspettato colse alla sprovvista Xing Lou. Poi, avvertì un freddo glaciale diffondersi dalla sua schiena al resto del suo corpo… era un terrore indescrivibile, un brivido incomprensibile. Quella sensazione lo gettò sul fondo di un abisso, facendo tremare persino il suo cuore e la sua mente inamovibili… Xing Lou provò paura e disperazione subito prima di morire.


“Xing Lou!!”


BOOM!!


Ci fu un’esplosione di luce e sangue, e una lama colpì direttamente Xing Lou alla schiena.


Crack!


Il rumore della spina dorsale di Xing Lou che si spezzava fu stranamente assordante. Fu così netto che tutti sentirono il proprio cuore mancare un battito. Tutto ciò che vedeva divenne nero, poi il mondo perse per sempre ogni colore e ogni suono… Xing Lou aveva affrontato Yun Che senza paura, anche se aveva trucidato Xing Ling e quasi disintegrato tre Guardie Stellari con un solo fendente. Ma non si sarebbe mai aspettato che lui, un Divine Sovereign di nono livello… fosse altrettanto fragile.


La robusta e resistente colonna vertebrale di un Divine Sovereign era stata spezzata in due da un solo colpo di spada.


Xing Lou collassò e cadde dal cielo come una meteora, e quando si schiantò a terra era già completamente ricoperto di sangue. Rimase immobile, i suoi occhi spalancati erano ormai quasi privi di vita… era il comandante delle Guardie Stellari del Lupo, un Divine Sovereign di nono livello che guardava dall’alto in basso chiunque non fosse un Divine Master. E pensare che sarebbe stato ridotto in quelle condizioni da un Divine Sovereign di primo livello!


Tutto il suo orgoglio, tutto il suo prestigio erano stati spazzati via da quell’unico fendente. Anche se fosse riuscito in qualche modo a sopravvivere, sicuramente le conseguenze l’avrebbero accompagnato per il resto della sua vita.


L’ombra della morte che lo aveva sopraffatto, però, non scomparve. Yun Che stava scendendo dal cielo, con fra le mani la Spada Colpo Celeste Nemesi dei Diavoli, così insanguinata da lasciare senza fiato persino uno spettro o un dio.


“Xing Lou!!”


Grida di terrore risuonarono tutt’intorno. Le poche Guardie Stellari del Lupo che avevano attaccato insieme a Xing Lou riuscirono a superare la paura e lo stupore, scagliando frettolosamente sei raggi di Energia Misteriosa verso Yun Che, nella speranza di farlo allontanare dal loro comandante.


Ma Yun Che ignorò completamente i loro colpi. Tutto ciò che stava emanando erano un odio e un intento omicida senza fine.


Boom!!


La terra tremò e Xing Lou portò le sue convinzioni infrante nella tomba, non appena il colpo spietato di Yun Che lo fece a pezzi proprio come Xing Ling. Contemporaneamente, i sei raggi di Energia Misteriosa colpirono la schiena di Yun Che, creando sei piccole esplosioni.


Yun Che si voltò di scatto e fissò le sei Guardie Stellari che lo avevano attaccato, con gli occhi iniettati di sangue, spaventandole così tanto che impallidirono all’istante. Prima ancora che si riprendessero dallo shock, Yun Che stava già caricando verso di loro, ruggendo e sferrando un fendente con qualcosa che sembrava una stella cadente… o un piccolo sole rosso sangue.


Terzo stile del Tomo del Dio della Prigione, Heavenly Star Lamentation!


Il potere del Dio Stellare del Lupo era alimentato dall’odio. Quando l’odio dell’utilizzatore era massimo, poteva far tremare il mondo intero e spaventare persino i fantasmi o gli dei stessi.


Quelle erano le Guardie Stellari del Lupo, quindi ovviamente conoscevano bene quell’attacco. Tuttavia, al lupo scarlatto e al piccolo sole rosso sangue bastò poco più di un istante per distruggere completamente la loro forza di volontà… anche se il potere di quell’attacco non poteva essere neanche lontanamente paragonato a quello della Dea Stellare del Lupo, in realtà sembrava ancora più spaventoso sotto certi aspetti…


La piccola stella esplose, e un vortice di fratture spaziali comparve dove fino a un istante prima c’erano le sei Guardie Stellari, permanendo per qualche secondo e poi svanendo gradualmente. Le Guardie Stellari colpite dall’attacco erano scomparse nel nulla: i loro corpi, le loro armi, le loro armature; tutto era stato completamente cancellato da quell’attacco incredibilmente terrificante, non ne rimaneva neppure una traccia.


Neppure una di quelle sei Guardie Stellari aveva fatto in tempo a reagire prima di morire. Non avevano cercato di opporre resistenza, di attaccare o di scappare, siccome prima ancora della loro morte, la loro volontà era già stata infranta.


“…” L’Imperatore degli Dei Stellari era in piedi all’interno della barriera, con gli occhi così spalancati che la pelle del suo volto sembrava sul punto di strapparsi. Era così incredulo da essersi quasi dimenticato di essere ancora nel bel mezzo della cerimonia.


Quelle Guardie Stellari non erano solo fragili come fili d’erba di fronte a Yun Che, ma quell’ultimo attacco…


Era durato un solo istante, ma senza alcun dubbio aveva raggiunto un livello da Divine Master!


Era già fin troppo scioccante che Yun Che fosse passato dalla fase intermedia del Divine Spirit Realm al Divine King Realm, ma ora, completamente ricoperto di sangue, stava rilasciando una Energia Misteriosa dalla forza davvero al livello di quella di un Divine Master!


Un giovane con neppure cinquant’anni, proveniente dai piani d’esistenza inferiori, era quasi riuscito a raggiungere il livello di un Divine Master senza l’Eredità Divina di un Reame Sovrano… persino l’Imperatore degli Dei Stellari in persona stava cominciando a sospettare che tutti gli eventi di quel giorno non fossero altro che un sogno fin troppo ridicolo.


A voler essere precisi, Yun Che era un ragazzo con meno di trent’anni, che in qualche modo stava riuscendo a combattere con la forza di un Divine Master pur non avendo nessuna Eredità dei Reami Sovrani… Hehe, se tutte le cose più ridicole mai successe nel Regno degli Dei fossero state sommate insieme, non avrebbero comunque raggiunto neppure un millesimo di tutto questo.


“UUAHHHHHHH!!”


Le grida del ragazzo continuarono a far tremare il cielo e la terra. Ormai, ogni singola Guardia Stellare aveva capito attraverso la morte di quei due comandanti e la scomparsa di quei loro sei commilitoni che l'Energia Misteriosa di Yun Che infrangeva di gran lunga qualsiasi buonsenso. La sua aura era ancora quella di un Divine Sovereign di primo livello, ma la sua reale forza era molto, molto oltre le loro più assurde aspettative.


Fu in quel momento che il loro coraggio e il loro cosiddetto onore non divennero altro che uno scherzo. Più di cento Guardie Stellari del Lupo spiccarono il volo, scattando insieme verso Yun Che!


Il caso di circa un centinaio di Guardie Stellari che attaccavano una sola persona non aveva precedenti. E il fatto che il loro avversario fosse solo un ragazzo con neppure un centesimo della loro età non faceva altro che rendere il tutto ancora più bizzarro… anche se Yun Che fosse morto in quel preciso istante, quella battaglia sarebbe stata comunque ricordata per sempre negli annuari del Regno degli Dei Stellari.


L’esplosione di Energia Misteriosa generata da più di cento Guarde Stellari contemporaneamente illuminò ogni angolo della Città degli Dei Stellari di bianco. Le loro auree non erano solo così spaventose da travolgere ogni cosa, ma stavano anche immobilizzando Yun Che e divorando il bagliore rosso sangue intorno a lui.


Yun Che e la Spada Colpo Celeste Nemesi dei Diavoli vennero schiacciati brutalmente a terra. Sembrava completamente immobilizzato. Eppure, Xing Mingzi non ne fu affatto sollevato, anzi, la sua espressione si fece glaciale… dopotutto, questo non cambiava il fatto che quella fosse la più terribile delle umiliazioni per loro!


“Non trattenetevi. Menomatelo!!” gridò in tono grave Xing Mingzi.


La luce stellare brillò e un centinaio di meteore di Energia Misteriosa si diressero verso Yun Che… fino a quando non sollevò lo sguardo, e nei suoi occhi comparve improvvisamente un bagliore azzurro.


Il drago comparve e ruggì con orgoglio.


L’anima e l’energia vitale di Yun Che stavano bruciando a causa di Other Shore Asura. Il potere che stava emanando derivava dalla sua totale disperazione. Ecco perché il ruggito di drago che evocò fu più terrificante di qualsiasi altro avesse mai rilasciato in passato… era un ruggito di drago disperato!


Il ruggito fece sentire ognuna delle Guardie Stellari che stavano caricando verso Yun Che come se la sua anima fosse precipitata in una voragine di paura. Le loro pupille divennero opache, e tutti caddero dal cielo come pioggia. Poi, Yun Che si abbandonò a un ringhio animalesco, sollevò la Spada Colpo Celeste Nemesi dei Diavoli, la circondò follemente con dei fulmini viola e sferrò un fendente, esplosivo e carico di elettricità.


CRACK!!


Intorno a Yun Che, tutto si trasformò all’istante in un purgatorio di fulmini e tutte le Guardie Stellari più vicine vennero travolte dall’esplosione. Tuttavia, i fulmini viola che si stavano attorcigliando intorno ai loro corpi erano completamente diversi da qualsiasi altro tipo ne avessero mai visto. La loro Energia Misteriosa difensiva e le loro Armature Stellari non erano altro che carta velina di fronte ad essi…


“Cosa… cosa sta succedendo?” esclamò Xing Mingzi e, subito dopo, le sue pupille si dilatarono di parecchie volte…


Perché stava assistendo alla scena più orribile della sua vita.


Quando la spada di Yun Che aveva colpito, emettendo un rombo di tuono assordante, tutte le centosette Guardie Stellari raggiunte dai fulmini erano state tagliate brutalmente in due da delle esplosioni di elettricità!


Le loro grida durarono solo qualche istante e furono così raggelanti che persino il mondo stesso sembrò tremare lievemente dall’orrore.


“Cosa…” un brivido corse lungo l’intera schiena dell’Imperatore degli Dei Stellari. Aveva gli occhi così spalancati che sembravano sul punto di schizzargli fuori dalle orbite.


Tutti erano pallidi come fantasmi dallo stupore.


“La Legge dei Cieli… quello era un Fulmine della Tribolazione?” disse Tumi, ma la sua voce era così roca che era difficile distinguere le parole. Il suo cuore stava battendo all’impazzata all’interno del suo petto. Quella era paura. Il suo status era prestigioso, e stava per giungere alla naturale conclusione della sua vita. Quindi come poteva lui, un uomo che aveva dimenticato da lungo tempo cosa fosse la paura, ricordarla così improvvisamente!?


Tutti i Divine Sovereign erano individui eccezionali. Non sarebbero morti subito neppure se fossero stati tagliati in due. Ma quel giorno, la loro tenacia e la loro capacità di sopravvivenza si trasformarono nella più grande sfortuna della loro vita. Vedere il proprio corpo fatto a pezzi di fronte ai propri occhi, con da una parte il tronco dalle ossa rotte e da un’altra il resto, dal bacino in giù, ricoperto di sangue… era un tipo di terrore e disperazione ben al di sopra di qualsiasi tortura. Persino il dolore passava in secondo piano, in confronto.


In quel momento, quelle Guardie Stellari non erano più Guardie Stellari, figurarsi se erano ancora orgogliose e prestigiose. Adesso non erano altro che un mucchio di spettri, che non potevano morire nonostante la disperazione di essere stati tagliati in due non lasciasse loro altra scelta eccetto piangere e gridare. Il terreno, ricoperto di sangue e organi, sembrava un dipinto proveniente dall’Inferno stesso.


Al centro di quell’inferno non c’era altri che Yun Che. Era abbastanza forte da poterli uccidere tutti senza fatica, ma rimase semplicemente immobile, godendosi le loro grida disperate e il macabro spettacolo dei fiotti di sangue… dopotutto, era la morte che meritavano, la morte peggiore di tutte!
                                


                                



