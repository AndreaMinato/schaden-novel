---
title: Capitolo 1364 – Come Acqua da una Diga Crollata
pubDate: 2025-02-27T08:14:48.785Z
tags:
    - atg
---


<em><strong>Capitolo regolare, 8 in coda, 0/10 donazione</strong></em>


<em><strong>Ragazzi, dato che vi ho lasciato sul cliffhanger ed effettivamente non è la prima volta in questo periodo che non sto molto bene, oltre a scusarmi per il ritardo ritengo giusto aggiungere qualche parola. Come alcuni di voi ricorderanno, due anni fa mi presi una lunga pausa per problemi di salute. Non so se l'ho mai detto, ma in pratica ho una malattia autoimmune che mi causa infiammazioni croniche all'intestino. Da due anni, prendo medicinali tutti i giorni, ma in questo periodo ho dovuto fare alcuni esami di controllo, quindi ho dovuto sospendere i medicinali. Indovinate un po'? Dopo due/tre settimane senza medicine, ho ripreso a star male. Nulla di grave, ma non è esattamente piacevole, ecco perché già da un po' sono decisamente fuori forma. Settimana scorsa ho detto che non avrei dovuto fare altri ritardi, ma evidentemente mi son portato sfiga da solo e, beh, ho avuto una piccola "crisi" che mi ha lasciato KO per qualche giorno.</strong></em>
<em><strong>Adesso mi son ripreso, stasera pubblico il secondo regolare, domani i prossimi due sponsorizzati.</strong></em>
<em><strong>Non odiatemi troppo &lt;3</strong></em>
<em><strong>-Alstor</strong></em>










Mentre quel suono veniva trasportato lontano dal vento, Yun Che rimase fermo, con lo sguardo perso nel vuoto, e gli sembrò che tutto il mondo avesse cominciato a vorticare.


“Fratellone Benefattore, cosa succede?” Anche Feng Xian’er si fermò frettolosamente.


Yun Che rimase con lo sguardo fisso davanti a sé. Era sovrappensiero e disorientato, come se tutto il suo sangue avesse improvvisamente smesso di scorrere, rendendo i suoi muscoli rigidi e intorpiditi. Balbettò incredulo qualche parola: “Un attimo fa, hai… hai sentito… una voce?”


“Una voce? No, non l’ho sentita.” Rispose Feng Xian’er, scuotendo la testa. Oltre al delicato fruscio del vento, non aveva sentito nulla.


Al momento l’udito di Yun Che era incredibilmente peggiore di quello di Feng Xian’er. Se neppure lei aveva sentito quella voce, allora doveva essersi trattato di un’allucinazione.


Ma Yun Che scosse la testa, la scosse così forte da tremare in tutto il corpo. Si voltò, ma era ancora troppo debole, così cadde in ginocchio subito dopo…


“Ah! Tu… cosa ti sta succedendo?” Feng Xian’er lo aiutò frettolosamente a rialzarsi in piedi, ma era anche completamente scioccata da ciò che stava facendo.


“No… è la sua voce… è la sua voce…” La vista di Yun Che divenne gradualmente sempre più sfocata, mentre il sangue gli ribolliva caoticamente nelle vene. Anche se erano passati più di dieci anni da quando “i cieli li avevano separati per sempre”, il suo volto fatato e la sua voce sarebbero rimasti per sempre impressi nel profondo del suo cuore e della sua anima, in un luogo irraggiungibile, un luogo dove si trovavano anche il suo più grande dolore e il suo più grande rimpianto.


I suoi ricordi di lei non si sarebbero mai annebbiati, finché non fosse morto definitivamente.


“Portami laggiù. Andiamo… andiamo là… Portami subito là!”


Feng Xian’er percepiva con estrema chiarezza che Yun Che stava tremando. Una strana sfumatura scarlatta dipingeva il suo volto, e la sua espressione era così agitata e confusa da far sembrare che la sua stessa anima fosse stata trafitta… Feng Xian’er era terrorizzata da quello che stava succedendo, e annuì in preda al panico. Non le importava più nulla di avvertire Yun Che riguardo ai pericoli del boschetto di bambù, e lo portò lì ancora una volta.


Contemporaneamente, incanalò la sua Energia Misteriosa e la utilizzò per proteggere Yun Che con la massima attenzione e meticolosità.


Volarono verso il boschetto di bambù, e non appena le loro auree si avvicinarono ai suoi limiti, ne uscì di scatto Yun Wuxin, stranamente vigile, con un chiaro “swoosh”. Quando vide tornare le due persone che aveva appena spaventato e costretto ad andarsene, l’espressione sul suo piccolo viso divenne estremamente feroce, e gridò molto più forte di prima: “Ehi! Perché siete tornati indietro, voi due!? Andatevene subito, altrimenti…”


Distese una mano: “Se davvero non ve ne andrete, stavolta vi scaglierò via sul serio.”


Yun Che spalancò al massimo gli occhi, come se stesse cercando di vedere oltre gli alberi di bambù. A quel punto, una voce fatata risuonò delicatamente dal cuore del boschetto: “Xin’er, con chi stai parlando?”


ZZZZZNN ––––


Quella voce melodiosa venne trasportata dal vento, soave e diafana come la nebbia. In quell’istante, Yun Che si sentì come se la sua anima fosse esplosa. Il mondo di fronte ai suoi occhi divenne di un bianco pallido e tutto il suo sangue gli andò alla testa… rimase lì, immobile. Aveva completamente smesso di respirare, non riusciva neppure a sentire il battito del suo stesso cuore. In effetti, non riusciva a percepire neppure un centimetro del suo corpo, come se all’improvviso si fosse ritrovato in un sogno surreale e meraviglioso…


“Ah!” Feng Xian’er lo supportò di nuovo. Avvertì che Yun Che si stava completamente appoggiando a lei. Stava tremando, e i suoi occhi erano diventati opachi… era come se all’improvviso fosse rimasto senz’anima.


“Piccola… Fata…” Mormorò, come se stesse parlando nel sonno, poi perse il controllo e cercò di scattare in avanti: “Piccola Fata… Sei tu… Sei tu… Piccola Fata!!”


Quel nome che solamente lui usava, il volto fatato che pensava di non poter mai più rivedere, il volto fatato che era l’unica fonte di rimpianto in tutta la sua vita…


La reazione fin troppo esagerata di Yun Che e le sue grida fuori controllo non spaventarono solamente Feng Xian’er, ma anche Yun Wuxing. I suoi occhi si spalancarono e il suo sguardo divenne molto più agitato: “Cosa… cos’ha che non va quello lì? Io non… non c’entro nulla, vero?”


“…” Feng Xian’er fissò in silenzio Yun Che. Neppure lei sapeva rispondere a quella domanda.


I fusti di bambù si spostarono leggermente, e una donna uscì lentamente dal cuore del boschetto. Camminava a passi molto delicati ed eleganti. Era come se stesse volteggiando su delle nuvole, o passeggiando in un sogno, e indossava ancora quelle vesti bianche che amava più di tutte e altre, vesti immacolate come la neve appena caduta, candide come la giada. La sua aura e il suo portamento erano rimasti gli stessi, la sua sagoma sembrava esile e fatata, come se fosse una dea celeste o un sogno che aveva trasceso il mondo mortale, come un’aurora mai macchiata dal mondo terreno.


Solo che era diventata molto più fragile e magra di prima, e sembrava che riuscisse a malapena a sopportare il vento freddo che soffiava attraverso il boschetto di bambù. Proprio come Yun Che, intorno a lei non c’era alcuna aura di Energia Misteriosa. Ma in confronto a lui, che sembrava essere invecchiato rapidamente a causa della depressione e della tristezza che attanagliavano il suo cuore e la sua anima, lei sembrava aver ricevuto il favore dei Cieli. anche se non aveva più alcuna forza misteriosa, il tempo e una vita dura non avevano lasciato alcun segno sul suo viso. Si limitò a restare lì, in silenzio, eppure tutta la luce fra il cielo e la terra sembrò venire attirata verso di lei.


Chu Yuechan.


Osservò Yun Che, Yun Che osservò lei, e non appena i loro sguardi si incrociarono, sembrò che il mondo intero si fosse improvvisamente fermato. Non c’erano colori, non c’erano suoni… c’erano solo le loro immagini rispecchiate negli occhi dell’altro, immagini ancora più irreali di un sogno.


“Mamma!?” gridò piano Yun Wuxin. Si voltò di scatto e giunse al suo fianco, avvolgendola frettolosamente in un sottile strato di delicata Energia Misteriosa. Aveva solamente paura che il vento freddo le facesse male: “Oggi fa davvero freddo, non dovresti uscire.”


“…” Non rispose alle parole preoccupate della figlia. Si limitò a fissare Yun Che, incredula, mentre il bagliore nei suoi occhi meravigliosi si trasformava in un velo lucido. Le parole uscirono dalle sue labbra in un mormorio così debole che sembrava stesse sussurrando nel sonno: “Sei… tu…”


“…” Yun Che annuì con il capo, ma non aveva la forza di farlo con più decisione. Voleva camminare in avanti, ma il suo corpo si rifiutava semplicemente di seguire i suoi ordini. Aprì la bocca ancora e ancora, ma impiegò molto tempo prima di riuscire a dire, con la voce così tremante che neppure lui riuscì a sentirla chiaramente: “Sì… sono… sono io…”


“…” Chu Yuechan barcollò leggermente, nel mezzo del vento, e dalle sue labbra non fuoriuscì nessun’altra parola. Le vicissitudini della vita avevano lasciato il segno sul volto dell’uomo di fronte a lei. Vi si potevano leggere chiaramente le sue perdite e la sua rassegnazione, e i suoi occhi un tempo brillanti erano ormai diventati scuri e opachi, ma… Fin dal primo istante, lei aveva capito che era lui.


L’uomo che aveva creato scompiglio nel suo cuore, che aveva superato tutte le sue barriere emotive. L’uomo che l’aveva crudelmente lasciata per sempre, dopo essersi completamente appropriato del suo corpo, del suo cuore e della sua anima…


Ancora un’altra raffica di vento la travolse, facendola lentamente collassare a terra, con lo sguardo perso nel vuoto…


“Ah! Mamma… cosa ti succede? N-non farmi spaventare!” Yun Wuxin la aiutò frettolosamente a reggersi in piedi. Guardò prima sua madre, poi Yun Che, in preda al panico e allo stupore.


“…” quella raffica di vento freddo fece finalmente riprendere Yun Che da quella sorta di trance. Distese una mano e camminò lentamente in avanti. Solo che non riusciva neppure a percepire i suoi stessi piedi, e si sentiva come se il suo corpo stesse venendo trascinato da un filo invisibile. Poco alla volta, si avvicinò alla donna che aveva pensato di poter rivedere solo nei suoi sogni.


“…” Yun Wuxin non cercò di fermarlo… anche se non sapeva perché, non fece nulla. Anche quando Yun Che giunse proprio di fronte a sua madre, rimase comunque immobile, sovrappensiero, senza la minima idea di cosa fare.


Chu Yuechan distese lentamente una mano e sfiorò il volto di Yun Che. La sensazione data dalla sua pelle ruvida e secca era più reale di qualsiasi altra al mondo: “Sei… ancora… vivo…”


“Sono… ancora vivo…” Yun Che annuì, e ogni parola sembrò vaga e indistinta come una nebbia lontana: “Anche tu sei… ancora… viva…”


I due rimasero l’uno di fronte all’altra. Lui credeva che non l’avrebbe mai più rivista e che per il resto della vita avrebbe sofferto ogni volta che le avesse ripensato. Lei credeva che non l’avrebbe mai più rivisto, e che per il resto della vita avrebbe provato rimpianto ogni volta che avesse ripensato a lui… il destino giocava sempre scherzi crudeli a tutti, ma ogni tanto poteva anche essere compassionevole. Solo che quel dono compassionevole era giunto con quasi dodici anni di ritardo.


Yun Che strinse la mano di Chu Yuechan, e quella delicata sensazione si diffuse dalle sue dita a ogni angolo del suo cuore e della sua anima, dicendogli che non si trattava di un sogno. Stava stringendo di nuovo la mano di Piccola Fata… e non la voleva lasciare mai più.


La grandezza della gioia provata nel ritrovare qualcosa che si credeva perso era direttamente proporzionale a quella del dolore provato nel perderlo. Erano stati “separati per sempre dai Cieli” per quasi dodici anni, e le mille emozioni e le diecimila parole che avevano desiderato di potersi dire l’un l’altro vennero rimpiazzate solo dal silenzio. Il viso della persona di fronte a loro era in certi momenti chiaro, in altri sfocato, e il mondo intero sembrava continuamente sospeso fra sogno e realtà.


“Mamma, cosa sta succedendo? Ti sei… ammalata?” chiese timidamente Yun Wuxin, fissando le dita intrecciate di Yun Che e di sua madre, stringendosi gli angoli della veste con le piccole manine.


La sua voce fece tremare involontariamente Yun Che. Si voltò verso Yun Wuxin e, a quel punto, non riuscì più a distogliere lo sguardo. Il suo cuore già tremendamente confuso cominciò a battere ancora più forte…


Il suo cognome era Yun…


Aveva undici anni…


Possibile che… che fosse… che lei fosse…


Chu Yuechan distese l’altra mano, stringendo quella piccola e delicata della bambina, poi le disse dolcemente: “Xin’er, lui è tuo papà.”


“…” Yun Che barcollò vistosamente e la sua vista si annebbiò terribilmente, ancora una volta.


Alle sue spalle, Feng Xian’er si coprì le labbra con entrambe le mani. I suoi occhi meravigliosi erano spalancati, era così scioccata da non sapere cosa fare o dire.


“…” Dopo aver guardato sua madre e poi Yun Che, Yun Wuxin aprì leggermente la bocca e disse timidamente: “Ma papà non… non dovrebbe essere già… già scomparso da questo mondo?”


Chu Yuechan scosse la testa, e le lacrime brillanti negli angoli dei suoi occhi erano più perfette e tragicamente meravigliose delle stelle più splendenti dell’universo: “La mamma ti ha fatto uno scherzo. Non solo tuo papà è vivo… ma è anche riuscito a trovarci… Xin’er, da oggi avrai un papà… sei contenta?”


“… Papà… papà?” Yun Wuxin rimase a bocca aperta, mentre fissava Yun Che con lo sguardo perso nel vuoto, con gli occhi così lucidi da far sembrare che fossero stati ricoperti da un velo di rugiada.


“Wuxin… mia figlia…” mentre guardava la ragazzina di fronte ai suoi occhi, quella ragazzina che era davvero sua figlia, la confusione nel cuore di Yun Che giunse al massimo limite. Distese una mano, tremante, per sfiorare Yun Wuxin… sua figlia, la continuazione della sua stessa vita…


Yun Wuxin non si spostò, ma la mano di Yun Che si fermò a mezz’aria, e poi si ritrasse timidamente. Non osava accarezzarla, come se avesse paura che le sue dita ruvide e sporche potessero macchiare il suo volto delicato e perfetto. Temeva che non avrebbe potuto accettare il padre più inutile del mondo. E temeva ancora di più che tutto ciò scomparisse all’improvviso, come una bolla di sapone…


“Sei… sei davvero mio papà?” la voce della ragazzina risuonò nelle sue orecchie. Lo stava guardando con grande serietà, e Yun Che era sicuro di non aver mai visto due occhi così belli in vita sua. Erano ancora più meravigliosi di qualsiasi paesaggio avesse visto, ancora più splendenti delle stelle nel cielo.


Annuì con il capo, ma si vergognava troppo per ammetterlo. Madre e figlia erano rimaste sole per dodici anni… lui non era stato presente alla sua nascita, non era stato al suo fianco mentre cresceva. Non aveva mai fatto per lei nulla di ciò che un padre dovrebbe fare per la figlia, neppure per un giorno, per un minuto, o per un singolo istante… quindi, come poteva essere degno di dire ad alta voce la verità?


“Allora…” la bambina disse, con la voce piuttosto tremante e insicura: “Prima sono stata così cattiva con te, papà, quindi adesso mi sculaccerai per punirmi?”


Quella domanda quasi sussurrata fece sentire Yun Che come se innumerevoli rivoli d’aria calda avessero raggiunto ogni angolo del suo cuore e della sua anima. La sua vista tornò sfocata e si chinò leggermente in avanti, tremando, poi abbracciò sua figlia. La abbracciò stretto, con le lacrime che cominciarono subito a scorrere dai suoi occhi come acqua da una diga crollata, annegando ogni rumore e ogni pensiero. In pochi istanti, le spalle esili e dall’aspetto fragile della ragazzina si infradiciarono.


“Papà… sei davvero un piagnucolone!” mormorò a bassa voce Yun Wuxin, lasciandosi stringere dall’abbraccio del padre e, senza che se ne rendesse conto, anche lungo le sue guance cominciarono a scivolare silenziosamente delle lacrime lucide.


Non sapeva quanto in realtà fossero preziose le lacrime di suo padre, perché anche quando aveva dovuto sopportare il dolore della sua anima che lasciava il corpo, anche ogni volta che aveva lottato sul confine tra la vita e la morte, non ne aveva mai versata neppure una.


Ma in quel momento, stava piangendo senza controllo, come una fontana.


“Sss… cough… cough…” strinse con forza i denti e cercò disperatamente di trattenere le lacrime, ma non riusciva davvero a smettere di piangere. In effetti, non riusciva neppure a dire una frase intera… né una singola parola…


<em>La mia Yuechan…</em>


<em>Mia figlia…</em>


<em>Nostra figlia…</em>


Aveva trascorso ogni singolo giorno in preda alla depressione, da quando era risorto, chiedendosi ancora e ancora perché fosse ancora vivo. Aveva persino cominciato a odiare il fatto di essere ancora in vita, di tanto in tanto.


Ma in quell’istante, si sentì incredibilmente fortunato e grato di essere ancora vivo…


Era davvero felice di essere vivo…


<em>Già. In questo mondo, non c’è niente di meglio che essere vivi…</em>
                                


                                



