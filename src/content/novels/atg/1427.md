---
title: Capitolo 1427 – “Destino”
pubDate: 2025-03-10T08:57:10.445Z
tags:
    - atg
---


Capitolo sponsorizzato! Grazie mille Totutotu! 21 in coda (6 Totutotu, 15 federico), 4/10 donazione


-Alstor


[Promemoria crudele di Mars: in questo capitolo si parlerà di un grosso mistero lasciato senza discussioni fin dall’inizio. Prestate attenzione!]


Un bagliore viola comparve accanto a Mu Xuanyin. Xia Qingyue guardò Shui Qianheng e Shui Meiyin mentre se ne andavano, con un mezzo sorriso sulle labbra: “La fortuna di Yun Che con le donne è eccezionale, sia nei piani d’esistenza inferiori che qui nel Regno degli Dei.”


“Quella ragazza è davvero strana. Ormai, è ancora più famosa e prestigiosa di Luo Changsheng e nessuno al mondo potrebbe dire di essere degno di lei. Ma per qualche motivo, si è lasciata soccombere agli effetti di un marchio spirituale e si è innamorata di Yun Che… è semplicemente incomprensibile.” Era impossibile capire se Mu Xuanyin la stesse criticando o lodando.


“La Giovane Principessa del Regno Luce di Gemma possiede la Divina Anima Immacolata, che come il Divino Corpo Immacolato di mia madre deriva dall’Energia Primordiale, ormai quasi scomparsa. Sono stati entrambi praticamente dei miracoli.” Commentò Xia Qingyue: “Quindi, non sarebbe strano se la sua anima e la sua percezione del mondo fossero completamente diverse dalle nostre. Potrebbe anche andare oltre ogni nostra comprensione.”


Mu Xuanyin: “…”


“Secondo i ricordi dei precedenti Imperatori degli Dei Lunari, tutti i possessori della Divina Anima Immacolata sono in grado di vedere dentro il cuore degli altri, scoprendo la loro ‘essenza’ e vedendoli ‘per come sono realmente’. Forse è per questo che trova irresistibili alcune delle ‘qualità’ di Yun Che.” Xia Qingyue sorrise, poi continuò: “Forse il motivo principale è questo, non il ‘marchio rimasto nella sua anima’.”


“Sono in grado di… vedere dentro il cuore degli altri?” Mu Xuanyin si accigliò leggermente.


“Mn.” Xia Qingyue rispose: “Forse è anche riuscita a leggere qualche frammento dei nostri pensieri, mentre era accanto a noi.”


Mu Xuanyin: “…”


“Però c’è un’altra persona che mi incuriosisce ancora più della Giovane Principessa del Regno della Canzone Glaciale.” Xia QIngyue si voltò e osservò un lato del meraviglioso volto di Mu Xuanyin: “Perché lei tratta così bene Yun Che, Signora Mu?”


“È il mio discepolo!” rispose freddamente Mu Xuanyin: “È il mio discepolo diretto, è mio dovere proteggerlo. Altrimenti, sarebbe un disonore anche per me.”


Xia Qingyue si voltò e osservò la distesa sconfinata di ghiaccio e neve di fronte a loro. Non era chiaro se ciò che mormorò subito dopo fosse rivolto a Mu Xuanyin o a sé stessa: “Tutto qua?”


La risposta di Mu Xuanyin era stata troppo rapida. Così rapida… che lei aveva già intuito tutto ciò che voleva sapere.


“Bisogna ammettere che ha la straordinaria capacità di guadagnarsi l’appoggio di ogni donna che incontra.” Commentò a bassa voce Xia Qingyue: “Persino qualcuno come la Signora Shen Xi, che si è sempre tenuta lontana dalle faccende di noi mortali, ha deciso di insegnargli a usare l'Energia Misteriosa della Luce. Qualunque sia il motivo della sua scelta, così sarà ulteriormente protetto. Se riuscirà a guarire l’Imperatore dell’Eternità dall’energia diabolica, naturalmente anche lui farà del suo meglio per difenderlo. E aggiungendo a loro anche lei, Signora Mu… neppure Qianye Ying’er, che mira al più grande segreto di Yun Che, potrà tramare contro di lui con leggerezza.”


Al momento, Yun Che era al primo livello del Divine King Realm. La sua forza misteriosa non aveva pari fra i membri della sua stessa generazione che non erano entrati nella Perla dell’Eternità, e il suo titolo di vincitore della Battaglia degli Dei non sarebbe mai stato dimenticato da nessuno. Tuttavia, questo non lo proteggeva certo da tutti i pericoli.


Dopo il suo ritorno, Yun Che aveva subito attirato l’attenzione di tutti gli individui più potenti della Regione Orientale.


Già solo questo era un risultato che nessun altro al mondo poteva ottenere.


“Si sta dimenticando della sua più grande protettrice.” Mu Xuanyin fissò Xia Qingyue.


Lei scosse la testa, ma non diede alcuna spiegazione. Al contrario, disse: “Il vero motivo per cui ha rivelato il suo asso nella manica è per intimidire Qianye, vero?”


“…” Mu Xuanyin annuì lentamente.


“A dire il vero, non si deve preoccupare troppo di lei, Signora Mu.” Disse Xia Qingyue: “Per il momento, le assicuro che Qianye non oserà mettere piede nel Regno della Canzone Glaciale.”


“Oh?” Mu Xuanyin inarcò leggermente le sopracciglia, poi sul suo volto comparve un’espressione pensierosa: “Per caso, l’ha già cacciata via lei mentre veniva qui? Deve aver pagato un grande prezzo per farlo, no?”


“Ho solo usato un piccolo trucco. In sé, non può essere affatto considerato un grande prezzo.” Xia Qingyue sminuì la faccenda: “In ogni caso, ora che è tutto finito, dovrei tornare nel Regno degli Dei Lunari.”


Xia Qingyue non aveva quasi mai sorriso, per quanto Yun Che si ricordasse. Anche se sembrava aver imparato a farlo, da quando era diventata Imperatrice degli Dei Lunari, quello non era affatto il tipo di sorriso che Yun Che avrebbe voluto vedere sulle sue labbra.


“Aspetti.” La chiamò Mu Xuanyin: “Non verrà qui molto spesso, vero? Non vuole parlare un po’ con lui?”


“Non è necessario.” Xia Qingyue chiuse gli occhi e rispose: “Ci sarà lei al suo fianco, e questo sarà sufficiente. Io e lui ormai non siamo più marito e moglie, e per portare a termine i piani che sto preparando, dovrò tenermi il più lontana possibile da lui… già solo il fatto che oggi sia venuta qui è stato un errore.”


“Non vuole sapere cosa è successo davvero quando è morto? O come è stato negli ultimi anni? O perché è tornato?” chiese lentamente Mu Xuanyin: “Lei non è una santa. E non è un peccato concedersi un minimo di tempo per sé stessi.”


Xia Qingyue: “…”


“Posso dirle che è tornato sul pianeta dove voi due siete nati, e ha vissuto lì per gli ultimi tre anni. Inoltre, su quel pianeta si verificano sempre più frequentemente terribili disastri. Non sono stati tre anni pacifici. È questo il principale motivo per cui ha scelto di tornare qui.”


“…” alla fine, la maschera di Xia Qingyue cedette leggermente.


Mu Xuanyin continuò: “Tuttavia, bisogna ammettere che ha vissuto una vita felice in questi ultimi tre anni. Ha persino ritrovato sua figlia. Se quel pianeta non fosse stato in grave pericolo, credo che non sarebbe mai tornato nel Regno degli Dei.”


“Sua figlia?” Xia Qingyue spalancò gli occhi dallo stupore. A scioccarla ancora di più fu il termine utilizzato da Mu Xuanyin, ovvero “ritrovato”. Si voltò e le chiese: “La madre è…”


“Chu Yuechan.” Le rispose Mu Xuanyin.


“…” Xia Qingyue sollevò lo sguardo, con una miriade di emozioni contrastanti. Le sussurrò: “Capisco. Grazie al cielo, questo sarà un grande rimpianto in meno per lui.”


Mostrò i suoi sentimenti solo per un breve istante, poi però tornò come sempre. Disse a bassa voce: “Grazie per avermelo detto, Signora Mu. Tuttavia, sono rimasta nel Regno della Canzone Glaciale già troppo a lungo. È ora che torni nel Regno degli Dei Lunari… ci incontreremo di nuovo all’Assemblea Generale dell’Eternità.”


Mu Xuanyin corrugò la fronte e la osservò, chiaramente confusa: “Si può sapere cos’ha in mente?”


Xia Qingyue: “…”


“Quattro anni fa, ha tagliato i suoi legami con Yun Che per convincere la Signora Shen Xi a liberarlo dal Marchio Spirituale del Suicidio. Avrebbe dovuto restare nella Terra Proibita del Samsara per cinquant’anni, e lei ha scelto di farlo perché temeva che lui sarebbe rimasto invischiato nella sua vendetta contro Qianye, se avesse fallito o fosse morta nel tentativo. Ma ora, perché?”


Mu Xuanyin era di fronte a Xia Qingyue, e la fissò dritto negli occhi: “Inaspettatamente, ha lasciato la Terra Proibita del Samsara prima di quanto ci si aspettasse e ora è anche tornato nella Regione Orientale. La sua guerra contro Qianye non è ancora neppure iniziata ufficialmente. Yun Che ha la mia protezione, quella della Giovane Principessa del Regno Luce di Gemma, quella della Regina del Drago Shen Xi, e molto probabilmente anche quella dell’Imperatore dell’Eternità… qualsiasi motivazione lei abbia avuto in passato per le sue scelte, adesso non ha più senso. Lei stessa è diventate l’Imperatrice degli Dei Lunari e ha solidificato la sua posizione, eppure cerca ancora apertamente di tenersi lontana da lui, anche a parole…”


Xia Qingyue: “…”


“Non credo che queste siano le sue reali intenzioni. Altrimenti, non sarebbe venuta qui.” Mu Xuanyin corrugò la fronte ancora più a fondo: “Davvero, si può sapere cos’ha in mente? Possibile che ci sia un motivo speciale e più profondo, dietro le sue azioni?”


“…” Lo sguardo di Xia Qingyue rimase determinato come sempre, nonostante Mu Xuanyin la stesse guardando dritto negli occhi.


Alla fine, dopo un lungo silenzio Xia Qingyue rispose, ma non come Mu Xuanyin si sarebbe aspettata: “Signora Mu, per caso Yun Che le ha mai parlato di uno speciale ‘dovere’ a cui deve adempiere?”


Quella domanda colse Mu Xuanyin alla sprovvista. Annuì e rispose: “Sì, proprio ieri… ne ha parlato anche con lei?”


“… No.”


“Allora, come fa a saperlo?”


Xia Qingyue non diede una risposta diretta. Al contrario, si voltò, guardò in lontananza e disse con una voce distante ed eterea: “Yun Che possiede il potere del Dio Malvagio, il potere di un Dio della Creazione, senza precedenti in questo mondo. Ma oltre a questo, nasconde anche molti altri segreti straordinari che segneranno questa intera epoca.”


“In quanto a me, sono la prima persona mai esistita a possedere sia il Gelido Cuore di Vetro sia lo Splendido Fisico dei Nove Misteri. Anche io vado contro ogni logica e non ho precedenti nella storia.”


“...” Mu Xuanyin non sapeva perché Xia Qingyue avesse improvvisamente parlato di tutto ciò. Rimase in silenzio, continuando ad ascoltare.


“Come lei saprà, io e Yun Che siamo nati sullo stesso pianeta e nello stesso continente, ma forse non sa che siamo anche nati nella stessa città. Non solo abbiamo la stessa età, ma appena nascemmo venne organizzato il nostro matrimonio… quindi, i nostri destini sono intrecciati fin dalla nostra nascita.”


Mu Xuanyin: “…”


“In seguito, scoprii che i suoi genitori in realtà provenivano da un altro continente. E che mia madre non apparteneva ai piani d’esistenza inferiori. A essere onesti, né io né Yun Che avremmo dovuto nascere né crescere in quel continente, eppure vivemmo nella stessa città fino a quando non compimmo sedici anni, dopo esserci sposati.”


“Poi, ci separammo, intraprendendo strade completamente diverse. Pensavo che non ci saremmo mai più incontrati. Eppure, non solo ci rivedemmo meno di un anno dopo… ma lui riuscì persino, in qualche modo, a entrare nel mio setta, che non aveva mai accettato discepoli maschi prima di lui… e ancora dopo, il mio setta si ritrovò in grave pericolo e, per salvarmi, utilizzai una formazione misteriosa di teletrasporto con cui arrivai nel Regno degli Dei. Ma incredibilmente, ci incontrammo di nuovo nel Regno degli Dei Lunari, anche se eravamo ormai distanti quanto il cielo e la terra.”


“Fin dalla nascita, io e lui siamo sempre sembrati legati da uno degli invisibili fili del destino. Non importava quanto le nostre vite cambiassero drasticamente, non importava quanto viaggiassimo lontano l’uno dall’altra, alla fine ci incontravamo sempre di nuovo… Scommetto che le sembra molto strano, vero?”


“…” Mu Xuanyin divenne piuttosto scura in volto, ascoltando il racconto di Xia Qingyue.


Avevano la stessa età, erano nati nella stessa città, avevano storie ugualmente straordinarie, talenti ugualmente surreali, e si erano sempre ritrovati indipendentemente da quanto si allontanassero l’uno dall’altra… presa singolarmente, una qualsiasi di queste coincidenze sarebbe stata, appunto, solo una coincidenza. Ma tutte insieme… tutto ciò era a dir poco fin troppo strano.


Quelle coincidenze inusuali erano ancora più evidenti considerando che entrambi possedevano talenti unici nel loro genere, mai visti prima neppure nel Regno degli Dei. Eppure, in qualche modo, erano entrambi comparsi nella stessa città dei piani d’esistenza inferiori…


“Cosa… sta cercando di dire?” domandò Mu Xuanyin.


“In passato, non ho mai pensato che tutto questo fosse strano o eccezionale. Anzi, si potrebbe dire che non mi è mai importato della faccenda, fino a quando, un giorno…” si fermò per qualche secondo, poi fece improvvisamente un’altra domanda: “Ha mai sentito le voci secondo cui tutte le donne che possiedono il Gelido Cuore di Vetro sarebbero delle ‘Figlie dei Cieli’, Signora Mu?”


“Tutti conoscono quel titolo, da quando lo ricevette la Grande Antenata del Regno dell’Eternità.” Rispose Mu Xuanyin.


“Tutto quello che si dice sui Cieli e sul loro volere sono solo illusioni senza fondamento. Non ci ho mai creduto neppure io, anche se mio padre, il precedente Imperatore degli Dei Lunari, non è riuscito a sfuggire alla profezia di morte del Regno del Mistero Celestiale neanche provandoci con tutte le sue forze. Ma il mio scetticismo ha avuto fine tre anni fa, quando ho ereditato il suo Potere del Palazzo Imperiale e il mio Gelido Cuore di Vetro si è risvegliato… ci sono state alcune occasioni in cui ho intravisto senza preavviso delle immagini sfocate.”


“…?” Mu Xuanyin le chiese, dopo un istante di confusione: “Delle immagini sfocate? Di cosa?”


“Non saprei dirlo.” Xia Qingyue scosse leggermente la testa: “Sono state queste visioni a farmi realizzare quanto i nostri destini si siano intrecciati bizzarramente fin da quando siamo nati… al punto che non troverei eccessivo definire la faccenda come ‘inquietante’.”


Mu Xuanyin corrugò visibilmente la fronte: “E tutto questo cos’ha a che fare con la mia domanda?”


“I suoi poteri speciali sono accompagnati da un ‘dovere’ speciale. Lo stesso vale per me. Tuttavia, diversamente da lui, io probabilmente non devo portarmi sulle spalle un ‘dovere’, ma un ‘destino’.” Lo sguardo di Xia Qingyue si fece ancora più serio. Era impossibile capire cosa si nascondesse nei suoi occhi: “Mi piacerebbe far finta di niente e credere che tutte le mie visioni siano state semplici e vuote illusioni… ma a cosa serve mentire a sé stessi e fingere di non aver visto ciò che si ha visto?”


“E poi, a dire il vero non sono rimasta molto sorpresa quando ho saputo che Yun Che era ancora vivo. In effetti, ho provato la strana sensazione che tutto stesse andando come avrebbe dovuto. Mi è quasi sembrato che quella sensazione fosse l’ennesima prova di qualcosa… e non mi è piaciuto affatto.”


“…??” Mu Xuanyin non riusciva davvero a capire cosa Xia Qingyue stesse dicendo. Eppure, aveva intuito che non stava dicendo sciocchezze senza senso.


“Non posso dirle altro.” Xia Qingyue chiuse gli occhi: “Onestamente, sono sorpresa di averle detto tutto questo. Forse è perché, a giudicare da tutto ciò che ho visto e sentito, sono sicura che lei non gli farebbe mai del male.”


“Ma non ho capito una sola parola di ciò che ha detto, e ancora non capisco cosa c’entrasse con la mia domanda.” Mu Xuanyin la fissò.


Xia Qingyue si voltò e si sollevò lentamente a mezz’aria. Poi, disse a voce così bassa che Mu Xuanyin quasi non la sentì: “Forse un giorno anche lei capirà… o forse, nessuno capirà mai… ma ormai, ‘quel giorno’… è molto vicino.”


Poi, Xia Qingyue fece volteggiare una tavoletta di giada viola avvolta da un bagliore nelle mani di Mu Xuanyin: “Potrà chiamarmi con questa, se il Regno della Canzone Glaciale si dovesse trovare in una crisi senza via di uscita. Farò del mio meglio per aiutarvi… inoltre, la prego di non parlare a Yun Che di tutto ciò che le ho detto poco fa.”


Xia Qingyue volò via e scomparve all’orizzonte come se niente fosse.


Mu Xuanyin rimase immobile, con la fronte corrugata per molto, molto tempo: “Cosa… diavolo significa tutto quello che mi ha detto?”


Le aveva fatto una semplice domanda su una faccenda che la confondeva, ma la risposta che aveva ricevuto aveva reso tutto ancora più intricato e misterioso.
                                


                                



