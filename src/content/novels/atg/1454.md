---
title: Capitolo 1454 – L’unica Speranza
pubDate: 2025-03-10T08:57:10.449Z
tags:
    - atg
---


Capitolo Sponsorizzato! Grazie mille Federico! 7 in coda (6 Federico + 1 Paolo), 4/10 donazione
-Alstor


L’improvviso gesto di Yun Che attirò l’attenzione di tutti i presenti. Tuttavia, subito dopo lo guardarono con disprezzo e compassione…


L’Imperatore dell’Eternità era stato condannato a morte semplicemente per essersi opposto una singola volta all’Imperatrice Diabolica Colpo Celeste Nemesi dei Diavoli. Dato che era il più debole dell’intero gruppo, era già abbastanza strano che li avesse seguiti fin lì. E ora, si era persino fatto avanti e aveva chiesto all’Imperatrice Diabolica Colpo Celeste Nemesi dei Diavoli di poterle parlare, guardandola negli occhi… era stupido oltre ogni immaginazione, oppure aveva improvvisamente deciso che non valeva la pena di continuare a vivere?


“Potrebbe darmi il permesso di parlare?”, aveva detto. Ai loro occhi, quella domanda era sia sciocca che miserabile.


“Fratellone Yun!” gridò Shui Meiyin, scioccata.


“Tu…” Shui Qianheng spalancò gli occhi, in preda all’agitazione, ma si sentì così incredulo e spaventato da riuscire a malapena a muovere le dita.


Ma le espressioni di tutti, gradualmente, si riempirono di stupore.


L’Imperatrice Diabolica Colpo Celeste Nemesi dei Diavoli si era fermata all’improvviso. La sua mano era rimasta ferma a mezz’aria, come se fosse distratta, e l’energia diabolica fra le sue dita non si diffuse per porre fine ad un’altra vita. In effetti, stava lampeggiando caoticamente, come una fiamma al vento.


Il suo sguardo nero come la notte rimase fisso su Yun Che. Non lo distolse neppure dopo una decina di secondi.


“…?” l’Imperatore dell’Eternità poco prima aveva chiuso gli occhi, e stava aspettando la morte in preda alla disperazione. Tuttavia, quando si accorse che non stava succedendo nulla, riaprì le palpebre, confuso, trovandosi di fronte a una scena che lo lasciò ancora più incredulo.


La situazione aveva preso una strana piega, ma nessuno osò anche solo respirare troppo forte.


Cosa… cosa stava succedendo?


Cos’era successo?


L’Imperatrice Diabolica… non poteva davvero essersi lasciata affascinare dal bel faccino di Yun Che perché era rimasta in esilio fuori dal Caos Primordiale per milioni di anni, vero!?


L’energia oscura fra le dita di Jie Yuan scomparve improvvisamente, così come l’aura nera che stava costringendo l’Imperatore dell’Eternità, Qianye Fantian, gli Dei Stellari e gli Dei Lunari a restare in ginocchio. Poi, Jie Yuan comparve all’istante di fronte a Yun Che, penetrando attraverso la sua Energia Misteriosa rosso sangue, e fece per afferrare Yun Che per il collo…


Ma all’ultimo istante, esitò per una frazione di secondo e cambiò idea, decidendo invece di afferrarlo per il colletto della veste.


Fissò Yun Che dritto negli occhi, con le sue pupille nere che tremavano leggermente oltre l’effetto di distorsione creato dalla sua Energia Misteriosa: “Perché… perché tu hai il suo potere!?”


Al suo livello, avrebbe potuto letteralmente far scomparire l'Energia Misteriosa di Yun Che con un semplice pensiero. Tuttavia, non solo la sua aura non divorò quella di Yun Che, ma non fece neppure nulla per impedire che quest’ultima entrasse in contatto con il suo corpo e i suoi occhi.


Perché quell’aura apparteneva al quinto livello delle Arti del Dio Malvagio: Ade!


Yun Che non cercò di divincolarsi dalla presa. In quel momento era persino meno spaventato e preoccupato di prima, perché l’Imperatrice Diabolica aveva reagito molto più intensamente di quanto lui si aspettasse. Se invece fosse rimasta indifferente, sarebbe stato l’opposto.


“Perché sono l’erede del suo potere e della sua volontà.” Rispose con calma Yun Che… o almeno, così sembrò a tutti. In realtà, aveva tremendamente paura di morire, perché l’Imperatrice Diabolica Colpo Celeste Nemesi dei Diavoli avrebbe potuto ucciderlo per sbaglio anche solo respirando un po’ troppo forte.


Quando l’Imperatrice Diabolica Colpo Celeste Nemesi dei Diavoli aveva fatto la sua comparsa, tutti i più potenti Divine Master dell’universo avevano avuto così tanta paura da sentirsi sul punto di svenire. Yun Che, invece, era l’unico a essere rimasto con un briciolo di ottimismo, perché sapeva che quell’Imperatore dei Diavoli non era uno qualunque… ma era la moglie del Dio Malvagio.


Il Dio Malvagio era considerato dalla Fenice di Ghiaccio “il più grande di tutti gli Dei”, siccome aveva addirittura deciso di morire prima del tempo così da poter lasciare una speranza per il futuro. Se lui si era spinto a infrangere ogni tabù perché amava l’Imperatrice Diabolica Colpo Celeste Nemesi dei Diavoli, se le aveva donato la preziosa Spina dell’Universo, allora Yun Che era sicuro che lei non fosse per sua natura un Diavolo crudele e spietato.


Anche se sicuramente quei milioni d’anni d’esilio l’avevano riempita d’odio, Yun Che era comunque abbastanza certo che non sarebbero stati sufficienti a cambiare la sua natura, a trasformare la sua anima, soprattutto perché era un’Imperatrice Diabolica!


Aveva scelto di credere che il suo gesto avrebbe raggiunto il cuore dell’Imperatrice… non che avesse molte altre opzioni, a dire il vero.


In quel momento, il mondo era avvolto da un silenzio assoluto. Tutti erano confusi e increduli, e nessuno osò fare il minimo rumore.


l'Energia Misteriosa di Ade era rosso sangue. Il suo colore era ancora più evidente nel mezzo di quella fredda e opprimente oscurità.


Il mondo si pietrificò di nuovo, solo le dita strette intorno al colletto di Yun Che si muovevano ancora. I loro volti erano a meno di trenta centimetri l’uno dall’altro, e Yun Che poteva vedere chiaramente il suo viso bluastro e ricoperto di cicatrici, che stava tremando leggermente in preda a una tempesta di emozioni… sembrava che Jie Yuan stesse trattenendo un immenso dolore.


“Anche lui… è morto?” furono solo quattro parole, ma sembrò quasi che Jie Yuan le avesse pronunciate con incredibile fatica.


La reazione di Jie Yuan fece sorgere nuovamente la speranza nel cuore di Yun Che. Perché sapeva cosa sarebbe potuto succedere ora…


Yun Che annuì leggermente: “Da milioni di anni, sia gli Dei che i Diavoli sono completamente estinti… il Dio della Creazione degli Elementi fu l’ultimo a morire.”


Quando Jie Yuan e il suo Clan dei Diavoli Colpo Celeste Nemesi dei Diavoli erano stati banditi dall’universo, il Dio Malvagio era ancora conosciuto col titolo di Dio degli Elementi.


Jie Yuan non fu l’unica a sentire chiaramente Yun Che. Tutti i presenti udirono ogni sua parola.


Pur essendo gli individui più potenti dell’universo, che conoscevano persino la verità riguardo alla Crepa Cremisi, tutti i Divine Master e gli Imperatori Divini vennero scioccati dalla risposta di Yun Che. Mentre fissavano la sua Energia Misteriosa rosso sangue con gli occhi spalancati, ricordarono finalmente che Yun Che aveva utilizzato ben tre elementi diversi durante la Battaglia degli Dei, che aveva sconfitto un avversario al Divine Spirit Realm quando lui era al Divine Tribulation Realm, e che aveva sconfitto un Divine King quando lui era ancora al Divine Spirit Realm…


“Possibile… possibile che…” mormorò sottovoce l’Imperatore dell’Eternità.


Jie Yuan strinse improvvisamente la presa, e il colletto di Yun Che si sbriciolò all’istante in piccoli frammenti neri come la pece.


I suoi occhi scuri tremarono caoticamente, e Yun Che poté percepire con chiarezza il suo profondo dolore e tutta la sua sofferenza, che si stavano diffondendo dal suo cuore. Jie Yuan si strinse la testa fra le mani e digrignò con forza i denti, gemendo: “Ah… aahhhh… ah…”


Sembrava una belva feroce caduta in preda alla disperazione. I suoi lamenti erano distorti e confusi… quel dolore era così atroce da infrangere persino la forza di volontà di un Imperatore dei Diavoli…


“Morto… morto… morto…”


Crack… crack… crack crack… quegli schiocchi erano il rumore dei denti dell’Imperatrice Diabolica sul punto di frantumarsi da quanto forte li stava stringendo.


Tutti, compreso Yun Che, fissarono scioccati Jie Yuan. Lui, in particolare, perché quella reazione era molto più intensa di quella che lui aveva immaginato nel migliore degli scenari…


Anche se l’Imperatrice Diabolica Colpo Celeste Nemesi dei Diavoli era rimasta in esilio fuori dal Caos Primordiale per milioni di anni, anche se per tutto quel tempo il suo rancore e il suo odio erano cresciuti senza sosta, lei… per il Dio Malvagio…


Non era un fatto che più un praticante del mistero diventava forte e anziano, meno provava emozioni? Xing Juekong ne era l’esempio perfetto… Quindi, perché l’Imperatrice Diabolica Colpo Celeste Nemesi dei Diavoli sembrava quasi più disperata di un semplice mortale che avesse perso l’amore della sua vita?


“Ni Xuan… perché sei morto… perché… non hai aspettato che tornassi…” si stava stringendo la testa così forte che le sue dita erano sul punto di lacerare la sua pelle e penetrare nella sua carne. Stava anche tremando dalla testa ai piedi come una foglia…


Per un istante, tutti non seppero cosa pensare e sentirono annebbiarsi la loro vista. Non riuscivano semplicemente a credere che quella donna fosse la stessa terrificante Imperatrice Diabolica che aveva appena ucciso i tre Dei del Brahma con un movimento delle dita.


Ni Xuan… pensò Yun Che, allora è questo il vero nome del Dio Malvagio?


A quanto pare, il Dio Malvagio non aveva rinnegato solo il suo titolo. In nessun documento dell’Era Antica c’è traccia del suo vero nome.


“La vendetta… non è l’unica ragione… che mi ha spinta… a sopravvivere nel mondo… fuori dal Caos Primordiale… la nostra promessa… era… il motivo principale… quindi perché… perché sei stato tu… a infrangerla?... perché… perché… perché…”


Yun Che vide inaspettatamente una lacrima brillante oltre le sue dita.


Tuttavia, all’improvviso sollevò lo sguardo, fissò Yun Che, e nell’istante successivo tutto il suo profondo dolore si trasformò in un’aura oscura, soffocante e spaventosa come un abisso senza fondo: “Lui è morto… tu… tu non sei lui! Sei solo un mortale… che ha ricevuto il suo potere per la sua gentilezza! Come osi… parlarmi!”


“Come hai osato… ereditare il suo potere… misero mortale!!”


La sua voce tremava leggermente… la morte del Dio degli Elementi, la morte di suo marito, era stata un duro colpo per lei, così terribile che nessuno al mondo l’avrebbe potuta capire.


Nonostante il suo tono accusatorio, l’Imperatrice Diabolica senza rendersene conto ritrasse la sua aura terrificante… era come se avesse paura di fare accidentalmente del male a quel fragile mortale.


Yun Che rispose: “Questo giovane ragazzo capisce cosa intende dire. Sono solo un infimo mortale che ha avuto la fortuna di ricevere la gentilezza del Dio della Creazione degli Elementi, e non potrò mai ripagarlo in tutta la mia vita. Naturalmente, non ho sperato neppure per un secondo che lei mi trattasse come suo pari, Sua Maestà Imperatrice Diabolica. Tuttavia, vorrei chiederle di poterle parlare brevemente in privato, almeno per via del potere che possiedo.”


Le sue parole erano rivolte a Jie Yuan, ma furono come tuoni dei Fulmini della Tribolazione per tutti i presenti.


Il Dio della Creazione degli Elementi… il Dio Malvagio…


Quando Yun Che aveva dato prova della sua forza straordinaria e aveva utilizzato tutti quei poteri bizzarri durante la Battaglia degli Dei, in molti avevano intuito che nascondesse un grande segreto e avevano cercato di scoprirlo.


Ma solo adesso avevano realizzato che l’Eredità Divina di Yun Che era veramente quella del Dio Malvagio!


L’Eredità di un Dio della Creazione, mai vista prima!


I sei Dei Stellari erano scioccati quanto chiunque altro… anche se Tumi, il Dio Stellare dell’Origine, aveva dato voce ai suoi sospetti durante la Cerimonia nel Regno degli Dei Stellari, tutto sommato quella era stata solo una sua ipotesi, un’ipotesi così assurda che tutti avevano faticato a crederci, non avendone prove concrete. Ma adesso… considerando la relazione fra l’Imperatrice Diabolica Colpo Celeste Nemesi dei Diavoli e il Dio Malvagio, la reazione dell’Imperatrice e l’ammissione di Yun Che stesso… non c’era più spazio per i dubbi.


Non c’era da sorprendersi… non c’era da sorprendersi che Yun Che padroneggiasse in maniera così straordinaria Fuoco, Ghiaccio e Acqua, non c’era da sorprendersi che riuscisse a sconfiggere avversari più potenti di un intero Realm… perché possedeva l’Eredità di un Dio della Creazione. Era su un livello completamente diverso da quelle dei Veri Dei!


Prima di quel giorno, quella rivelazione avrebbe causato solamente avidità e invidia per Yun Che, oltre allo stupore… Qianye Ying’er ne era un esempio.


Ma adesso, tutti erano scioccati, pieni d’entusiasmo e… addirittura di speranza.


Improvvisamente, capirono perché Yun Che si era fatto avanti. Capirono anche perché l’Imperatrice Diabolica Colpo Celeste Nemesi dei Diavoli avesse avuto quella reazione, quando aveva riconosciuto quel potere.


Gli sguardi con cui guardavano Yun Che erano completamente diversi da prima. Era come se in quel mondo d’oscurità si fosse accesa una luce. L’Imperatore dell’Eternità sollevò una mano e aprì la bocca, ma non osò dire una singola parola, in quella situazione. Non poté fare altro che fissare Yun Che con occhi speranzosi e supplichevoli…


Anzi, forse “imploranti” sarebbe stato più appropriato…


Alla fine, Jie Yuan rispose: “Dimmi, com’è morto?”


Jie Yuan stava chiaramente concedendo a Yun Che l’occasione di parlare!


In quell’istante, a tutti si illuminarono leggermente gli occhi.


Era impossibile descrivere a parole quanto fossero scossi e confusi, in quel momento… erano i sovrani dell’attuale universo, e solamente loro erano degni di provare a occuparsi di quella calamità. Eppure, si erano rivelati completamente impotenti, e il raggio di luce comparso improvvisamente alla fine di quel tunnel di disperazione proveniva davvero da un semplice ragazzo che si era “infiltrato” all’Assemblea Generale dell’Eternità. Non aveva neppure cinquant’anni!


Yun Che tirò un piccolo sospiro di sollievo, prima di iniziare il suo racconto: “Dopo il complotto contro di lei, i rapporti fra Diavoli e Dei divennero sempre più tesi giorno dopo giorno, Sua Maestà. In seguito, l’Imperatore Divino Heaven Punishing morì per aver abusato del potere della Spada Ancestrale della Punizione Celeste, così l’arma rimase senza un Maestro… questa fu la scintilla che fece scoppiare la guerra fra le due razze, che portò alla morte di innumerevoli Diavoli e Dei…”


Yun Che giocò un po’ con le sue parole per evitare di provocare l’ira dell’Imperatrice Diabolica. Descrisse ciò che era successo all’Imperatrice come un “complotto”, e menzionò sempre i Diavoli prima degli Dei.


“… alla fine, i Diavoli sapevano che sarebbero stati sconfitti, perciò decisero di liberare lo spirito della Ruota della Calamità dell’Infante Diabolico, anche se nessuno volle utilizzarla. Così, il suo Spirito decise di possedere un Sovrano dei Diavoli del Clan Notte Eterna, utilizzando inoltre la Perla del Veleno Celeste per rilasciare il suo veleno più potente, il Veleno delle Infinite Tribolazioni, colpendo tutti senza distinzioni fra Diavoli e Dei. Così, tutti i Diavoli e gli Dei morirono… compreso il Dio degli Elementi.”


Yun Che era incredibilmente giovane e la quantità di testi antichi che aveva visto era a dir poco patetica. Eppure, fece del suo meglio per spiegare all’Imperatrice Diabolica ciò che aveva portato all’apocalittica calamità di cui tutti erano a conoscenza, nel Regno degli Dei.


Jie Yuan ascoltò in silenzio il racconto di Yun Che, senza mai dire una parola. Tuttavia, la sua ultima affermazione le fece scattare lo sguardo verso di lui, in una reazione che non si sarebbe mai aspettato.


“No, non può essere!” Jie Yuan scosse la testa. I suoi occhi erano scuri e profondi come un abisso: “Lui era il proprietario della Perla del Veleno Celeste! È impossibile che l’Infante Diabolico gliel’abbia rubata!”


“… huh?” Yun Che rimase scioccato da quell’improvvisa rivelazione.
                                


                                



