---
title: Capitolo 1461 – Lo Devo a Te
pubDate: 2025-03-10T08:57:10.451Z
tags:
    - atg
---


Capitolo regolare, 4 in coda, 4/10 donazione


-Alstor


Yun Che tremò dalla paura e fece un piccolo passo indietro: “Non voglio disturbarvi, adesso che vi siete riunite, vi… vi aspetterò fuori.”


Prima ancora di finire la frase, Yun Che stava già correndo via veloce come un fulmine, e scomparve dopo una singola frazione di secondo.


Jie Yuan non lo costrinse a fermarsi e Hong’er continuò a fissarla, sbattendo di continuo le palpebre. Miracolosamente, non inseguì Yun Che di corsa.


“Sorellona, chi sei?” le chiese Hong’er, con un’espressione incuriosita: “Il Maestro sembra avere molta paura di te. E la tua aura… mi dà una sensazione davvero strana, come se… come se… ugh…”


Si voltò di scatto e chiese a You’er, con uno sguardo stupito: “Vero, You’er?”


“…” You’er aprì delicatamente la bocca, ma il suo sguardo rimase puntato nella direzione in cui Yun Che era fuggito.


Jie Yuan accennò un sorriso, nella sua espressione non c’erano più la tristezza e la severità di prima. Rimaneva soltanto… una punta di affetto, che stupì persino lei, mentre diceva: “Ti chiami… Hong’er?”


“Esatto!” Hong’er sorrise, inarcando le sopracciglia: “E’ stato il Maestro a chiamarmi così! Oh, giusto, il Maestro ha scelto anche il nome di You’er. È super carino, vero… Ah! Scusa, devo tornare dal Maestro, ciao!”


Detto questo, si voltò di scatto con un “whoosh”. I suoi capelli rossi volteggiarono nell’aria, e stava per inseguire Yun Che… dopotutto, non si era mai allontanata da lui prima di allora.


Jie Yuan distese frettolosamente un braccio, afferrando una delle piccole mani di Hong’er: “Hong’er, resta con me… e You’er, solo per chiacchierare ancora un po’, va bene?”


“Eh?” Hong’er guardò lei, poi You’er, e rispose con una certa esitazione: “Ma il Maestro è corso via così all’improvviso, e io non posso stare lontana da lui.”


Jie Yuan corrugò leggermente la fronte, e continuando a osservare Hong’er le chiese gentilmente: “Soul Star Relegation… degli Dei Stellari?”


“Sol stare regali? Cosa vuol dire? Sorellona, certo che dici cose davvero strane.” Rispose Hong’er, confusa: “Per caso è il tuo nome, Sorellona?”


“Non lo sai?” Jie Yuan era piuttosto sorpresa.


“Certo! Non vorrei mai sapere un nome così brutto.” Commentò Hong’er, voltandosi nella direzione in cui Yun Che se n’era andato. Dalla sua espressione, era chiaro che si sentisse sempre più agitata.


Si sentiva già a disagio, anche se era stata lontano da Yun Che solo per qualche minuto.


“Hong’er, tu vai… d’accordo con quel ragazzo?” domandò Jie Yuan.


“Intendi dire il Maestro, Sorellona? Certo che andiamo d’accordo!” quando le venne fatta quella domanda, a Hong’er si illuminarono improvvisamente gli occhi.


“Ma ha utilizzato la Soul Star Relegation degli Dei Stellari su di te, per tenere prigioniera la tua anima e la tua stessa vita. Questa tecnica ti ha legata per sempre a lui, non potrai mai allontanarti da lui e dovrai vivere e morire con lui. Possibile che… che nonostante questo, non lo odi affatto?”


Gli occhi di Hong’er si spalancarono quando sentì le parole di Jie Yuan. La fissò per parecchio tempo, poi rispose con una certa confusione: “Sorellona, dici cose davvero strane. In tutto il mondo, nessuno mi tratta meglio del Maestro… anche se a volte è un po’ fastidioso, voglio trascorrere tutta la mia vita con lui!


Jie Yuan: “…”


“Ho una sensazione davvero strana al cuore, dopo essere stata lontana dal Maestro per così tanto.” Hong’er continuava a lanciare occhiate alle proprie spalle, e alla fine disse: “Adesso torno dal Maestro. Ciao ciao, Sorellona!”


Dopo aver finito la frase, si trasformò in un raggio di brillante luce scarlatta e scomparve subito nell’oscurità.


Stavolta, Jie Yuan non la fermò. La sua mano rimase ferma a mezz’aria, e sul suo volto c’era un’espressione incredibilmente combattuta.


Di fronte a lei, anche You’er stava guardando nella direzione in cui se n’era andato Yun Che. Jie Yuan capì con una sola occhiata che, anche se la sua espressione era indifferente, You’er nel suo cuore desiderava rivederlo.


Lasciò cadere la mano lungo il fianco e chiuse gli occhi, nel mezzo di quel mondo oscuro, continuando a percepire la presenza di sua figlia. In ogni istante, terribili ondate di emozioni scuotevano in profondità la sua anima e il suo cuore.


Tutti, da coloro che amava a coloro che odiava, dai suoi simili ai suoi nemici… erano tutti morti.


L’Era a cui apparteneva si era conclusa ormai da tempo, si era tramutata in polvere. Persino l’intero Caos Primordiale era cambiato drasticamente.


Solo… la nostra famiglia, solo nostra figlia è ancora viva, in tutto il mondo.


Si portò una mano sul cuore e i suoi occhi divennero lucidi, mentre provava uno strano senso di conforto… i milioni d’anni di odio e rancore nel suo cuore scomparvero all’improvviso… scomparvero completamente, al punto che neppure lei stessa riuscì più a trovarne una sola traccia dentro di sé.


Credevo che quell’odio fosse impresso nelle mie stesse ossa, credevo che non si sarebbe mai affievolito fino alla mia morte, eppure alla fine era così insignificante.


Tutto è stato distrutto, eccetto il nostro pianeta, eccetto nostra figlia…


Quindi, con chi dovrei essere arrabbiata, chi dovrei odiare…


…….


Yun Che saltò fuori dal Precipizio della Nuvola, atterrando proprio sull’orlo del baratro. Dopodiché, ansimò per qualche secondo nel tentativo di riprendere fiato, mentre si asciugava il sudore freddo dalla fronte.


Alla fine, tutti i nodi vengono al pettine!


Sua figlia è diventata la Spada di qualcun altro con un Contratto… qualsiasi genitore perderebbe la testa!


Ancora peggio, Hong’er è la figlia dell’Imperatrice Diabolica Colpo Celeste Nemesi dei Diavoli e del Dio Malvagio! AHHHHHHHH!!


Quando Yun Che ripensò all’espressione di Jie Yuan quando aveva sentito mormorare la parola “Maestro”, tremò dalla testa ai piedi… era stato avventato, troppo avventato!


È stata una mossa troppo impulsiva. Avrei dovuto preparare meglio il tutto, per attutire il colpo, o almeno avrei dovuto cercare un modo per sciogliere il contratto. Ora la vedo decisamente brutta.


Tutto il suo affetto adesso potrebbe tranquillamente trasformarsi in rabbia!


Mentre Yun Che rifletteva, preoccupato, un lampo di luce rossa sfrecciò davanti ai suoi occhi e Hong’er giunse al suo fianco con un “whoosh”. I suoi occhi scarlatti erano spalancati, e lo stava fissando arrabbiata.


Yun Che, che stava per sedersi per terra, si rialzò di scatto come se si fosse appoggiato su una molla. Stava per aprire bocca e dire qualcosa, quando Hong’er lo sgridò, stizzita: “Maestro! Perché mi hai lasciata da sola e sei scappato via per conto tuo!?”


“Ehm…” Yun Che non sapeva davvero come rispondere, perciò cercò di evitare la domanda: “Quella Sorellona di poco fa… anzi, no, quella Zietta, non hai percepito un certo legame con lei? Avresti potuto giocare ancora un po’ con lei e You’er.”


“Tutte scuse!” Hong’er si arrabbiò ancora di più: “Non devi più lasciarmi da sola e scappare via senza preavviso. Non è stato affatto piacevole, capito!? Se lo farai di nuovo, io… io…”


Anche dopo averci pensato per un po’, non trovò comunque un modo per minacciarlo. Così, sbatté con forza i piedi per terra e disse, offesa: “Ti ignorerò finché non mi porterai qualcosa di buono da mangiare!”


“Umpf! Adesso torno a dormire!”


Senza aspettare la risposta di Yun Che, si trasformò in un raggio di luce rossa e tornò nella Perla del Veleno Celeste, lasciandolo pietrificato dov’era, con un’espressione incredula.


Cos’è… appena successo?


Proprio quando Yun Che riuscì a riprendersi dallo stupore, la zona intorno a lui divenne molto più buia e la voce di Jie Yuan lo raggiunse.


Era ferma di fronte a lui e lo stava fissando, con un minaccioso bagliore oscuro negli occhi.


“Sua Maestà.” Yun Che indietreggiò istintivamente per la paura, preparandosi al peggio.


Non vide Hong’er, sebbene sapesse chiaramente che era appena tornata da lui. Dal suo volto trasparì tutta la sua profonda delusione, e gli rispose con freddezza: “Hai davvero usato Soul Star Relegation per tenere prigioniera mia figlia!”


“Eh?” Yun Che era sorpreso: “Soul Star Relegation? Cos’è?”


Naturalmente, Yun Che non sarebbe riuscito a fingersi stupito e confuso di fronte a lei. Perciò, Jie Yuan inarcò le sopracciglia e commentò: “Davvero non lo sai?”


Yun Che scosse la testa.


“Umpf!” Jie Yuan spiegò freddamente: “Soul Star Relegation è una tecnica che utilizza il potere di un Dio Stellare per rubare a qualcun altro l’anima e la vita stessa! Ogni Dio Stellare può utilizzarla una volta sola nella propria vita e, se ha successo, la vittima resterà per sempre legata all’utilizzatore! Dopodiché, dovranno vivere e morire insieme!”


“In pratica, è un contratto estremamente crudele! È una tecnica dalla potenza straordinaria, che si può utilizzare su qualsiasi essere vivente, e neppure un Vero Dio sarebbe in grado di liberarsene!”


“…” Yun Che rimase immobile, con lo sguardo perso nel vuoto.


Quando aveva “trovato” Hong’er nell’Arca Primordiale Misteriosa, anni prima, aveva seguito le istruzioni di Jasmine per completare il loro contratto fra Maestro e Schiava. L’aveva trovato molto strano, perché aveva sempre saputo che quel genere di contratti si potessero utilizzare solo sulle Bestie Misteriose. Anche se Hong’er apparteneva chiaramente a una “razza” molto strana, non gli era mai sembrata una Bestie Misteriose, giusto?


Eppure, avevano stipulato il contratto come se niente fosse.


Non gli sembrava che Hong’er si fosse mai preoccupata del Contratto, né che avesse mai avuto intenzione di lasciarlo. Era entusiasta di poter mangiare le sue cose e dormire tutto il giorno, e probabilmente se anche avesse provato a cacciarla via non ci sarebbe riuscito. In effetti, aveva la sensazione che anche senza Contratto non ci sarebbe stata una grande differenza.


Anzi, in più c’era una restrizione molto strana…


Ovvero, che sebbene lui fosse il Maestro, non avrebbe mai potuto sciogliere il contratto… proprio come quando, nel Regno degli Dei, aveva cercato di annullarlo poco prima di morire, così che Hong’er potesse sopravvivere. Ma non ci era riuscito, quindi anche lei era costretta a vivere e morire con lui.


Era una condizione strana e estremamente severa.


Mentre ripensava a ciò che era successo in passato, alle parole di Jie Yuan e ai vari strani aspetti di quel “contratto”, Yun Che provò improvvisamente una stretta al cuore.


Possibile che Jasmine abbia…


Mentre osservava Yun Che, la cui espressione cambiava di continuo, Jie Yuan si accigliò e disse: “Umpf, a quanto pare ti sei ricordato di qualcosa. Solo gli Dei Stellari possono usare questa tecnica, quindi di sicuro ti ricordi chi è stato, perché dev’essere un mortale che ha ereditato il potere di un Dio Stellare.”


“…” Yun Che non aveva assolutamente alcuna intenzione di parlarle di Jasmine.


“Ma, dato che la tecnica è stata utilizzata da un semplice mortale che ha ereditato il potere di un Dio Stellare, per me dovrebbe essere fin troppo semplice sciogliere il contratto!”


Jie Yuan fu particolarmente brusca e decisa. Ma, poi, aggiunse qualcosa che sorprese molto Yun Che: “Però, a quanto pare, non ce ne sarà bisogno.”


Yun Che per un istante dubito di aver sentito bene e le chiese: “Sua Maestà, cosa intende dire?”


Jie Yuan lo guardò con emozioni contrastanti nel cuore: “Da quel che ho visto, in realtà hai trattato Hong’er piuttosto bene. Altrimenti, non sarebbe così affezionata a te.”


Yun Che: “…”


“Anche You’er tiene molto a te. Dopo che te ne sei andato, è rimasta dispiaciuta per parecchio tempo.” Spiegò gentilmente Jie Yuan: “Direi che sei venuto a trovarla spesso.”


Yun Che si sentì sollevare un peso dalle spalle, quando sentì il tono di Jie Yuan, e rispose sinceramente: “Hong’er è la mia compagna più preziosa, è naturale che sia buono con lei. E You’er… mi salvò la vita, anni fa. Quindi, non avrei mai potuto abbandonarla, senza prendermi cura di lei.”


Jie Yuan si voltò e fissò il profondo abisso oscuro sotto di loro, mentre il bagliore nei suoi occhi subiva una serie di piccoli cambiamenti. Alla fine, improvvisamente disse a bassa voce: “Tutte queste cose, le devo a te.”


Yun Che spalancò gli occhi e agitò frettolosamente le mani: “Sua Maestà, ho solo ricevuto un grande dono dal Dio Malvagio, quindi le deve a…”


“Se dico che le devo a te, allora le devo a te!” il tono di Jie Yuan divenne di colpo freddo e scortese, ma subito dopo cambiò improvvisamente ancora una volta: “Yun Che, dimmi… secondo te, dovrei fondere di nuovo le loro anime?”


Yun Che scosse la testa senza neanche pensarci: “Sua Maestà, quando sua figlia è stata divisa in due persone distinte, ovvero Hong’er e You’er, i suoi ricordi sono scomparsi per sempre. In quanto a loro due… Hong’er è già una persona completa, è felice e ama la sua vita. You’er, invece, anche se è solo un’anima incompleta, ha sviluppato una propria personalità e nel corso degli anni ha accumulato nuovi ricordi… anche se si tratta di ricordi dolorosi.”


Jie Yuan: “…”


“Quindi, indipendentemente da come stanno ora, sono entrambe persone completamente diverse. Se venissero fuse di nuovo, la sua ‘figlia completa’ rinascerebbe, ma… Hong’er e You’er verrebbero distrutte, sparirebbero per sempre.”


“Quindi, non sono d’accordo. E, del resto, credo che neppure You’er e Hong’er lo vorrebbero per nulla al mondo.”


Le vesti lacere di Jie Yuan danzarono nel vento, mosse da una brezza di montagna. Guardando all’orizzonte, rispose in un sussurro: “Hai ragione. Lo considererò il modo in cui i Cieli hanno scelto di ripagarmi, l’avermi donato una seconda figlia.”
                                


                                



