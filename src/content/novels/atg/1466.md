---
title: Capitolo 1466 – Il Pesante Fardello di Dover Salvare il Mondo
pubDate: 2025-03-10T08:57:10.452Z
tags:
    - atg
---


Capitolo regolare, 2 in coda, 4/10 sponsorizzazione
-Alstor


Non c’era una sola persona che non sarebbe stata felice se fosse stata sommersa dalle lodi di gran parte degli individui più potenti dell’universo, anche se il motivo dei complimenti non fosse stato un suo reale merito.


In effetti, probabilmente nessuno prima di allora aveva mai ricevuto gli inchini pieni di gratitudine di vari Imperatori Divini uno dopo l’altro.


Ma Yun Che decise di interromperli proprio in quel momento: “Non c’è bisogno che mi ringraziate. Non ho ancora finito.”


La Sala venne di nuovo avvolta dal silenzio, mentre gli sguardi di tutti i presenti si posavano su di lui. Il tono di Yun Che si fece solenne: “Sua Maestà l’Imperatrice Diabolica ha promesso di non uccidere nessuno senza motivo e di non sfogare il suo rancore sul mondo, è vero, ma questo non vuol dire che la calamità si sia conclusa. A quanto pare, tutti voi avete dimenticato un dettaglio molto importante.”


Le parole di Yun Che fecero sentire tutti improvvisamente schiacciati dall’inquietudine. Mu Xuanyin si accigliò leggermente e gli chiese: “Cosa intendi dire? Parla chiaramente!”


“Sì, Maestra.” Yun Che le rispose frettolosamente, poi riprese a spiegare: “Come tutti voi sapete, l’Imperatrice Diabolica Colpo Celeste Nemesi dei Diavoli non fu la sola a venire esiliata dal Caos Primordiale. Insieme a lei c’erano novecento Diavoli del Clan Colpo Celeste Nemesi dei Diavoli!”


Quando tutti sentirono quella frase, l’aria sembrò congelarsi. Xia Qingyue corrugò a fondo le sopracciglia e gli chiese: “Intendi dire… che quei novecento Diavoli sono sopravvissuti fino al giorno d’oggi!?”


Gli sguardi rivolti verso Yun Che si fecero subito seri e cupi, spingendolo a parlare in tono ancora più grave senza che se ne rendesse conto: “Anche se Sua Maestà l’Imperatrice Diabolica è l’unica a essere già tornata nel Caos Primordiale, questo non significa che i novecento Diavoli esiliati insieme a lei siano morti. Per essere precisi… ne sono sopravvissuti circa un centinaio.”


“Cosa…” tutti rabbrividirono e barcollarono come se fossero stati colpiti al petto con un pesante martello.


“Non sono tornati subito insieme all’Imperatrice Diabolica perché temevano che gli Dei li stessero aspettando. Dopotutto, non volevano essere sterminati in un’imboscata. Inoltre, non sono riusciti a raggiungere il passaggio spaziale creato dalla Spina dell’Universo perché la dimensione all’esterno del Caos Primordiale li sta ostacolando temporaneamente.”


“Ricordate questa parola, ‘temporaneamente’.” Il tono di Yun Che si fece ancora più cupo: “Anche se la Spina dell’Universo non potrà recuperare in fretta la sua energia, per via delle attuali condizioni del mondo, i Diavoli in esilio sono comunque ancora abbastanza forti da creare da soli un varco spaziale che li porti al passaggio cremisi sulla Parete del Caos Primordiale… come se non bastasse, arriveranno fra al massimo qualche mese!”


“Co… cosa!?”


La gioia e l’entusiasmo di poco prima erano scomparsi nel nulla. Tutti si sentirono gelare il sangue nelle vene, scioccati.


Considerando l’attuale livello del Caos Primordiale, un solo Diavolo dell’Era Antica sarebbe stato in grado di distruggere l’intero universo. Quasi cento di loro… nessuno poteva immaginare cosa sarebbe successo se fossero tornati tutti insieme.


“Com’è possibile!?” dal volto dell’Imperatore dell’Eternità scomparvero tutta la sua felicità e la sua tranquillità. Le sue sopracciglia si corrugarono fin quasi a diventare verticali, simili a spade.


Anche se l’Imperatrice Diabolica Colpo Celeste Nemesi dei Diavoli era sicura che Mo E, il più potente di tutti gli Dei, non si sarebbe mai abbassato ad ingannarla, non era certo stata così stupida da recarsi al loro incontro senza alcuna protezione. Si era fatta accompagnare da novecento Diavoli, che erano stati tutti esiliati insieme a lei. Quel dettaglio era riportato chiaramente nei registri storici del Regno dell’Eternità. Ecco perché tutti avevano creduto che quei novecento Diavoli fossero morti, quando l’Imperatrice Diabolica Colpo Celeste Nemesi dei Diavoli era tornata nel Caos Primordiale da sola. Dopotutto, i Diavoli erano a un livello decisamente inferiori rispetto ai loro Imperatori. Anche se l’Imperatrice Diabolica Colpo Celeste Nemesi dei Diavoli si era rivelata abbastanza forte da sopravvivere nella dimensione fuori dal Caos Primordiale, questo non significava che anche i Diavoli ai suoi ordini ne fossero stati in grado.


Nessuno aveva mai immaginato che l’Imperatrice Diabolica sarebbe stata solo l’inizio dei loro problemi.


Del resto, però, il passaggio spaziale che l’Imperatrice Diabolica aveva creato con la Spina dell’Universo era ancora “incastonato” nella Parete del Caos Primordiale. Quel varco a forma di cristallo non aveva dato alcun segno di cedimento, né sembrava che si sarebbe deteriorato sul breve termine.


All’improvviso, Huo Poyun decise di intervenire: “Restiamo tutti tranquilli, non c’è bisogno di cedere al panico. Quei Diavoli sono pur sempre dei sottoposti dell’Imperatrice Diabolica Colpo Celeste Nemesi dei Diavoli, no? Se l’Imperatrice Diabolica ha promesso di non fare del male a nessuno, di sicuro ordinerà anche a loro di trattenersi.”


Le parole di Huo Poyun calmarono leggermente tutti i presenti, ma Yun Che gli lanciò un’occhiata e riprese subito dopo: “Lo pensavo anche io. Ma, purtroppo, la realtà è ben più crudele.”


“Sua Maestà l’Imperatrice Diabolica non farà del male a nessuno. E questo è un fatto. Tuttavia… mi ha anche detto, con la stessa serietà, che terrà a freno solo sé stessa. Non solleverà un dito contro i sopravvissuti del suo Clan, non importa cosa faranno dopo il loro ritorno nel Caos Primordiale.”


Bzzzz…


L’aura di ognuno dei presenti cadde subito nel caos. Lo spazio stesso, all’interno della Sala, tremò così forte da farla quasi crollare.


Si erano sentiti felici e rincuorati quando avevano sentito le buone notizie, poi erano stati gettati nel panico da quelle cattive. L’intervento di Huo Poyun li aveva vagamente calmati, ma subito dopo Yun Che aveva sganciato una bomba su di loro… quei Divine Master si sentivano come se stessero cavalcando un gigantesco tsunami, soprattutto perché quella catastrofe era così letale e così vicina.


“Tutto questo può sembrare davvero spietato, ma se ci pensate attentamente è un esito più che normale e prevedibile.” Sospirò Yun Che: “Quei Diavoli hanno sofferto terribilmente in ogni istante che hanno trascorso fuori dal Caos Primordiale, mentre il loro odio e il loro rancore si sono accumulati per milioni di anni, e ormai vanno ben oltre la nostra immaginazione. Per di più, erano innocenti e rimasero vittime di una trappola ai danni di Sua Maestà l’Imperatrice Diabolica… non importa quanto lei sia gentile, non ha davvero alcun motivo per vietare loro di sfogarsi e vendicarsi.”


“Ecco perché Sua Maestà l’Imperatrice Diabolica non ordinerà loro di trattenersi, indipendentemente da quanto devasteranno il mondo in futuro. Dopotutto, per lei un miliardo di mortali non valgono neppure uno solo dei membri del suo Clan.”


“E poi…” ogni affermazione di Yun Che era più spietata della precedente, ma era suo dovere rivelare a tutti con chiarezza l’amara verità: “Quei Diavoli non sono potenti quanto Sua Maestà l’Imperatrice Diabolica. Le loro menti sono state ormai da tempo corrotte e distorte dalla dimensione fuori dal Caos Primordiale. Sua Maestà l’Imperatrice Diabolica mi ha detto personalmente che i pochi sopravvissuti del suo Clan si sono trasformati in veri e propri Diavoli, dopo aver sopportato per milioni di anni odio, rabbia, dolore, fatica, sofferenza e morte. Ciò che faranno quando torneranno nel Caos Primordiale… è a dir poco inimmaginabile.”


A quel punto, la Sala era avvolta da un silenzio così assoluto da sembrare l’oltretomba. L’aria gelida del Regno della Canzone Glaciale non poteva certo superare le loro difese e far provare loro freddo, eppure sentivano comunque un brivido penetrato fin nelle loro ossa.


“Qualche mese… quanto tempo abbiamo, di preciso?” domandò l’Imperatore dell’Eternità. Il suo sguardo era ancora calmo, ma il tono della sua voce era completamente diverso da prima.


Yun Che scosse la testa e rispose: “Sua Maestà l’Imperatrice Diabolica non me l’ha detto. All’inizio, aveva intenzione di tornare dai Diavoli dopo che la Spina dell’Universo avesse recuperato abbastanza energia e riportarli qui con sé. Ma poi, si è accorta subito che l’aura del Caos Primordiale è diventata così rarefatta che per la Spina dell’Universo sarà incredibilmente difficile ricaricarsi. I Diavoli sopravvissuti non lo sanno, quindi probabilmente sprecheranno un po’ di tempo aspettandola, prima di creare da soli un passaggio dimensionale… quindi, nel migliore dei casi dovremmo avere almeno un paio di mesi.”


“No,” Xia Qingyue lo interruppe improvvisamente, con un tono tranquillo: “Quei Diavoli hanno aspettato per milioni di anni questo giorno. Appena capiranno che c’è un varco nella Parete del Caos Primordiale… non credo che aspetteranno con calma che l’Imperatrice Diabolica torni ad aiutarli, considerando il loro carattere. Sono quasi sicura che cercheranno di aprire un passaggio appena si accorgeranno del varco.”


“Quindi, dovremmo prepararci al peggio.”


Nessuno poté contraddire Xia Qingyue. Dopotutto, quei Diavoli erano stati torturati per milioni di anni… probabilmente, non avrebbero aspettato neppure un secondo più del necessario.


“E quindi, cosa importa che tornino prima o dopo? Ormai, non fa alcuna differenza.” Disse il Realm King di un Reame Superiore, tornando a sedersi con rassegnazione e abbandonandosi a un lungo sospiro.


Quasi cento Diavoli assetati di vendetta…


“Hai detto che la Spina dell’Universo non recupererà in fretta la sua energia. Quindi, non potrebbe essere utilizzata per creare un secondo varco.” Disse a bassa voce il Realm King del Sacro Universo: “Quindi… potremmo distruggere il varco cremisi nella Parete del Caos Primordiale?”


“No, non possiamo!” l’Imperatore dell’Eternità respinse istantaneamente la proposta: “Persino la Spina dell’Universo ha impiegato parecchi anni a creare quel passaggio, quindi come potremmo distruggerlo o dissiparlo con le nostre forze? Non solo falliremmo, ma rischieremmo anche di suscitare l’ira dell’Imperatrice Diabolica Colpo Celeste Nemesi dei Diavoli.”


“Esatto, sono d’accordo.” Annuì Xia Qingyue, che poi iniziò a riflettere attentamente.


“Per caso ha qualche idea, Imperatore dell’Eternità?” domandò Qianye Fantian.


L’Imperatore dell’Eternità scosse la testa e rispose: “Lei conosce meglio di me i limiti del nostro attuale universo. Non c’è praticamente nulla che possiamo fare contro anche un solo Diavolo, figurarsi cento. Del resto, anche in passato abbiamo mai elaborato una sola strategia che potesse funzionare contro qualcuno al livello di un Diavolo dell’Era Antica?”


Qianye Fantian tirò un lungo sospiro.


“Proprio come prima, la nostra unica speranza sei tu, Giovane Divino Yun.” Ormai, l’Imperatore dell’Eternità sostituiva sempre il nome di Yun Che con “Giovane Divino Yun”. Fissò Yun Che con uno sguardo implorante, e disse con serietà: “Giovane Divino Yun, sei davvero l’unica speranza che ci rimane…”


Nessuno, eccetto Yun Che, poteva parlare con l’Imperatrice Diabolica Colpo Celeste Nemesi dei Diavoli.


“Non c’è bisogno che mi chieda nulla, Imperatore dell’Eternità. So cosa intende dire.” Yun Che espirò a fondo, poi riprese: “Le possibilità di successo sono minuscole, ma farò del mio meglio. E anche se fallissi… cercherò di ottenere il miglior risultato possibile dal peggiore degli scenari.”


L’Imperatore dell’Eternità annuì lentamente, commosso: “Per il mondo intero è una fortuna sentirtelo dire. Sigh… pensavamo di essere i più forti dell’universo, ma alla fine siamo del tutto impotenti di fronte a questa calamità. Ti sono grato per il tuo sacrificio, ma al tempo stesso mi vergogno profondamente di non poterti aiutare a reggere il fardello di dover salvare il mondo.”


Yun Che rispose: “Non deve dirlo, Imperatore dell’Eternità. Sono pur sempre un abitante di questo mondo, e salvandolo salverò anche me stesso, no? Inoltre, il Dio Malvagio lasciò la sua Eredità proprio per quando sarebbe giunto questo giorno. Come suo successore ed erede della sua volontà, è mio dovere fare di tutto per realizzare il suo ultimo desiderio.”


“Chi poteva pensare che il Dio Malvagio avesse lasciato a noi miseri mortali un dono così grande e generoso, pur essendo un Dio della Creazione… era davvero un grande Dio.” Commentò l’Imperatore dell’Eternità, addolorato: “Se questo vecchietto avesse saputo cosa sarebbe successo, avrebbe fatto di tutto per proteggerti, Giovane Divino Yun. Come minimo, non avrei permesso che rischiassi di morire nel Regno degli Dei Stellari, quella volta.”


Yun Che accennò un sorriso e rispose: “Nessuno mi avrebbe creduto se lo avessi rivelato in passato. In effetti, in molti mi avrebbero invidiato per la mia Eredità Divina. Sono sicuro che tutti i presenti capiscano cosa intendo dire.”


“Mn. Hai ragione.” Qianye Fantian fece un passo in avanti e fece scorrere lo sguardo sui volti di tutti i presenti: “Come dice il proverbio, ‘fare tesoro di un anello di giada è un crimine’, per non parlare del fatto che ci sono così tante persone avide e prive di scrupoli al mondo. Non sappiamo neppure se il tuo Potere del Dio Malvagio si possa rubare con la forza, ma di sicuro questo non avrebbe impedito a molti di provarci lo stesso. Perciò, ascoltatemi tutti: chiunque osi fare del male al Giovane Divino Yun diventerà nemico giurato del Regno del Monarca Brahma! Gli dichiareremo guerra, e non avremo alcuna pietà!”


Yun Che: “…”


“L’Imperatore del Brahma ha ragione!”


“Figurarsi fargli del male, chiunque offenda il Giovane Divino Yun offenderà anche il mio intero Reame!”


……………….


Vari Realm King fecero subito eco all’Imperatore del Brahma. Fecero dichiarazioni così decise e rabbiose da dare l’impressione che chiunque provocasse Yun Che sarebbe diventato loro nemico giurato.


“Giovane Divino Yun, se sei riuscito a convincere l’Imperatrice Diabolica Colpo Celeste Nemesi dei Diavoli a rinunciare al suo desiderio di vendetta, sicuramente potrai farle cambiare ancora idea prima del ritorno dei Diavoli sopravvissuti.” Disse seriamente l’Imperatore dell’Eternità, avvicinandosi di qualche passo: “Se riuscirai a evitare anche solo di poco il peggiore degli scenari, salverai comunque innumerevoli vite innocenti e porterai la pace nell’universo. Quando accadrà, diventerai davvero il salvatore del mondo, e tutti ti rispetteranno e ammireranno per le tue buone azioni. Tutti si scaglieranno contro chiunque osi farti del male, non solo noi.”


Dopo averlo detto, l’Imperatore dell’Eternità si inchinò di nuovo: “Qualsiasi cosa accada in futuro, chiedimi pure tutto ciò che vuoi, se ce ne sarà bisogno, Giovane Divino Yun. Se riuscirai a salvare il mondo, l’intero Regno dell’Eternità sarà a tua completa disposizione!”


La dichiarazione dell’Imperatore dell’Eternità avrebbe scioccato l’universo intero, ma dalla sua espressione e dal fatto che l’aveva fatta di fronte a tutti loro era chiaro che non stesse scherzando. Ogni parola era giunta dal profondo del suo cuore.
                                


                                



