---
title: Capitolo 1473 – Infinite Tribolazioni
pubDate: 2025-03-10T08:57:10.453Z
tags:
    - atg
---


Capitolo regolare, 0 in coda, 4/10 donazione
-Alstor


“Sapevi che il veleno non era sufficiente a ucciderlo, ma abbastanza da causargli gravi danni… ecco perché quel giorno hai comunque avuto la tentazione di avvelenarlo, giusto?”


Qualcosa colpì ferocemente le corde del cuore di Yun Che.


Qianye Fantian era un uomo incredibilmente pericoloso. Per questo motivo, Xia Qingyue aveva accompagnato Yun Che quando l’Imperatore Divino lo aveva invitato per chiedergli aiuto, nel Regno dell’Eternità. Dopodiché, aveva lasciato Yun Che prima che potesse spiegarsi dettagliatamente, così lui non aveva dato troppo peso a quella conversazione. Se Xia Qingyue non lo avesse menzionato, lui non si sarebbe neppure ricordato cos’aveva detto.


Ma, in qualche modo, lei era riuscita a dedurre che possedeva l'Energia Misteriosa Oscura, che la Perla del Veleno Celeste non aveva ancora recuperato molta energia, e forse altri dettagli che non gli aveva ancora rivelato, dalle poche parole che si era lasciato sfuggire durante quella conversazione…


Quella era davvero Xia Qingyue? Era come se la sua anima fosse stata scambiata con quella di qualcun altro!


Yun Che non poté che restare scioccato, ma era anche estremamente infastidito dal fatto che Xia Qingyue, di fronte a lui, era così concentrata.


Notando che l’uomo alle sue spalle era ancora in silenzio e che la stava anche guardando con occhi leggermente diversi da prima, Xia Qingyue si voltò di poco verso di lui e gli chiese: “Mi sbaglio?”


“No, hai ragione.” Rispose Yun Che, alla fine: “La Perla del Veleno Celeste non ha recuperato molto del suo potere, ma il suo veleno è comunque a un livello incredibilmente alto. Qianye Fantian potrebbe riuscire a espellerlo forzatamente dal suo corpo, ma non riuscirebbe mai a neutralizzarlo. E anche se non fosse sufficiente a ucciderlo, di sicuro resisterebbe abbastanza a lungo da regalargli un’esperienza memorabile.”


Xia Qingyue si voltò completamente verso di lui e distese una mano. Non indossava alcun gioiello, e ogni dito era candido come la prima neve: “Provalo su di me!”


“Va bene.” Yun Che non esitò. La Perla del Veleno Celeste possedeva sia il veleno più potente che le capacità purificative più straordinari dell’universo, perciò non temeva affatto che Xia Qingyue restasse ferita durante la prova.


Distese la mano destra e sfiorò il palmo di Xia Qingyue con un dito. Sul dorso della sua mano comparve per un istante un bagliore verde, poi un rivolo di veleno della Perla del Veleno Celeste penetrò nella pelle di Xia Qingyue.


Il veleno si attivò non appena entrò in contatto con Xia Qingyue. Era solo un filo, ma fece brillare all’istante tutta la sua mano con una luce verde scuro.


Xia Qingyue divenne subito scura in volto e fece circolare rapidamente la sua Energia Misteriosa contenente il potere del Palazzo Imperiale. Un’aura viola circondò istantaneamente la sua mano, soverchiando il bagliore verdastro.


Tuttavia, riuscì solo a fermarlo e nient’altro… nonostante la sua forza misteriosa e la sua Eredità Divina, con una certa sorpresa si accorse di non riuscire affatto a neutralizzare o espellere il veleno. Era ancorato fermamente nei vasi sanguigni della sua mano, come un blocco di ghiaccio indistruttibile e impossibile da sciogliere.


E quello era solo un rivolo di veleno!


“Neutralizzarlo è impossibile!” sussurrò Xia Qingyue.


“Il veleno della Perla del Veleno Celeste è ‘vivo’.” spiegò Yun Che. Il veleno vivo aveva cominciato a rigenerarsi solo quando He Ling era diventata il nuovo Spirito della Perla del Veleno Celeste. Prima, il veleno era comunque molto potente e spesso letale, ma qualsiasi praticante del mistero sarebbe riuscito a neutralizzarlo senza difficoltà: “Neppure un Vero Dio riuscirebbe con certezza a liberarsene, una volta intossicato, figurarsi noi mortali!”


Mentre parlava, Yun Che distese la mano sinistra e attivò il potere purificante della Perla del Veleno Celeste. Dopo un lampo di luce, l’aura del veleno scomparve completamente dalla mano di Xia Qingyue.


Yun Che era l’unico al mondo a poter rilasciare e neutralizzare il veleno della Perla del Veleno Celeste. Purtroppo, quest’ultima stava recuperando i suoi poteri troppo lentamente.


Se avesse avuto a disposizione ancora un paio d’anni, se fosse riuscito ad aspettare quanto He Ling gli aveva chiesto, la Perla del Veleno Celeste avrebbe recuperato abbastanza energia da poter uccidere persino individui al livello di Qianye Fantian. Sfortunatamente, i Cieli avevano dimostrato di avere altri piani per lui, così era stato costretto a tornare nel Regno degli Dei prima di quanto desiderasse per sventare la Calamità Cremisi. Attualmente, la Perla del Veleno Celeste non aveva semplicemente abbastanza veleno da uccidere Qianye Fantian.


“Quanto a lungo ‘resta in vita’?” domandò Xia Qingyue, ritraendo la sua Energia Misteriosa.


“Circa quaranta ore, non di più.” rispose Yun Che: “Qianye Fantian probabilmente non riuscirà a neutralizzarlo, ma sicuramente resisterà fino a quando non svanirà da solo, considerando la sua forza misteriosa e il suo fisico divino. Al momento, non c’è davvero abbastanza veleno per spingerlo in una situazione disperata o a un passo dalla morte come vorresti.”


“Quaranta ore…” Xia Qingyue rifletté per qualche secondo: “Meno di quanto immaginassi, ma dovrebbe bastare comunque.”


Yun Che: “…?”


“Il veleno della Perla del Veleno Celeste non potrà ucciderlo, ma il fatto che non riuscirà a neutralizzarlo pur essendo un Imperatore Divino, sommato alla fama della Perla del Veleno Celeste, dovrebbero comunque spaventarlo parecchio. Nessuno sa che il veleno può resistere al massimo quaranta ore, eccetto noi due. Man mano che la sua Energia Misteriosa e le sue difese si indeboliranno sempre più, lui comincerà ad avere paura di morire… e a quel punto, il terrore e il timore della morte lo tormenteranno sempre di più, minuto dopo minuto!”


“Hm?” Yun Che le lanciò un’occhiata, poi commentò: “Per il momento non ti chiederò neppure perché dovremmo avvelenare Qianye Fantian, ma anche se lo facessimo…”


“Quaranta ore di terrore potrebbero non bastare a infrangere la forza di volontà di Qianye Fantian, lo so. Le possibilità di successo sono meno di una su tre.” Xia Qingyue interruppe Yun Che prima ancora che lui potesse finire la frase: “Tuttavia, non dimenticare che nel suo corpo c’è già qualcosa che amplificherà di mille volte la sua paura, ovvero l’Energia Oscura della Ruota dell’Infante Diabolico!”


Yun Che, però, inarcò leggermente le sopracciglia, confuso: “Vuoi che aizzi contro di lui l’Energia Diabolica all’interno del suo corpo dopo averlo avvelenato…? No, certo che no! Non solo sarebbe una mossa priva di senso, ma svelerei anche di poter controllare l'Energia Misteriosa Oscura.”


“Cosa succede quando il veleno della Perla del Veleno Celeste e l’Energia della Ruota dell’Infante Diabolico si fondono?”


Yun Che inarcò ancora di più le sopracciglia: “Diventano il Veleno delle Infinite Tribolazioni!”


“Esatto!” gli occhi di Xia Qingyue era tranquilli e profondi come due laghi senza fondo, in quel momento: “Tutti, nel Regno degli Dei, conoscono questo nome. Dopotutto, è il Veleno che ha messo fine all’Era degli Dei e alterato per sempre l’intero Caos Primordiale! È un nome che terrorizzerebbe persino i Veri Dei e i Veri Diavoli, figurarsi un mortale!”


“Aspetta, aspetta!” disse Yun Che, con una strana espressione sul viso: “Non mi starai chiedendo di fondere il veleno della Perla del Veleno Celeste e l’Energia Diabolica all’intero di Qianye Fantian, vero?”


“Sei in grado di farlo?” domandò Xia Qingyue.


“Certo che no!”


“Proprio come immaginavo.”


“…”


“Non voglio che tu li fonda.” Xia Qingyue fissò Yun Che, parlando sempre più lentamente e con serietà: “Potresti semplicemente mischiarli?”


Il fatto che un tempo sia la Perla del Veleno Celeste sia la Ruota dell’Infante Diabolico fossero appartenute ai Diavoli dimostrava che l’essenza del potere di entrambe fosse lo Yin. Quindi, Xia Qingyue aveva un valido motivo per credere che le loro energie non si sarebbero respinte a vicenda.


“…” Yun Che rifletté per qualche secondo, poi rispose: “Se non avessi mai visto prima l’energia della Ruota dell’Infante Diabolico, non ti avrei saputo rispondere. Ma dato che ci sono entrato in contatto già qualche volta, posso dirti che quell’Energia Diabolica è particolarmente compatibile con me, nonostante sia così terribile da straziare persino gli Imperatori Divini. Anche mentre la purificavo con l'Energia Misteriosa della Luce, non ha opposto neppure la metà della resistenza che mi aspettavo.”


“Forse è perché la mia Energia Misteriosa Oscura è speciale. O forse…” Yun Che espirò debolmente, prima di continuare la frase: “Forse perché è il ‘suo’ potete, quindi l’Energia Diabolica contiene parte della sua aura.”


Xia Qingyue: “…”


“Perciò, sono sicuro di poter mescolare perfettamente il veleno della Perla del Veleno Celeste e l’Energia Diabolica della Ruota.”


Aveva purificato l’Energia Diabolica una volta per l’Imperatore dell’Eternità e due per l’Imperatore del Brahma. Quelle tre occasioni gli bastavano per essere sicuro di ciò che aveva detto.


“Ottimo!” Xia Qingyue annuì e il suo sguardo divenne decisamente più minaccioso. Dopo aver sperimentato di persona la forza del veleno della Perla del Veleno Celeste e aver avuto la conferma di Yun Che, era un po’ più fiduciosa nelle loro possibilità di successo: “In questo caso, quando fra due giorni aiuterai di nuovo l’Imperatore del Brahma, mescola tutto il veleno della Perla del Veleno Celeste all’Energia Diabolica dentro di lui… assicurati che inizi ad avere effetto solo dopo che avremo lasciato il Regno del Brahma, così che venga tormentato dall’incubo del Veleno delle Infinite Tribolazioni!”


“Non è un po’ ingenuo pensare che Qianye Fantian crederà di essere vittima del Veleno delle Infinite Tribolazioni semplicemente mescolando quello della Perla del Veleno Celeste all’Energia Diabolica?” disse Yun Che, sollevando leggermente il mento: “Anche tralasciando il fatto che è l’Imperatore del Brahma, chiunque non sia un idiota lo capirebbe subito, no?”


“Hai ragione, certo.” Inaspettatamente, Xia Qingyue era d’accordo: “Non riuscirà a crederci, ma non abbiamo bisogno di convincerlo. In ogni caso, il nome di quel veleno che ha sterminato Dei e Diavoli, ponendo fine a un’Era, sarà il primo che comparirà nella sua mente appena le tossine inizieranno a fare effetto! Il terrore suscitato dal Veleno delle Infinite Tribolazioni è così terribile che chiunque, vedendo il veleno della Perla del Veleno Celeste mescolato all’Energia della Ruota dell’Infante Diabolico, penserebbe subito ad esso come se fosse stato maledetto da un Diavolo.”


“Nessuno – neppure tu, il Maestro della Perla del Veleno Celeste – sa come fondere il suo potere all’Energia della Ruota dell’Infante Diabolico per creare il Veleno delle Infinite Tribolazioni. E nessuno, in quest’era, l’ha mai visto di persona. Ma è senza dubbio uno dei nomi più spaventosi dell’universo, quindi di fronte alle tossine della Perla del Veleno Celeste mescolate a quell’Energia Diabolica, nessuno eccetto te, il Maestro della prima, oserebbe mai dire con assoluta certezza che non si possa verificare una mutazione accidentale capace di ricreare il Veleno delle Infinite Tribolazioni.”


“Un terrore che va persino oltre la comprensione di un Imperatore Divino, l’ombra del Veleno delle Infinite Tribolazioni e gli effetti delle tossine della Perla del Veleno Celeste, che neppure lui riuscirà minimamente a neutralizzare… tutto questo sarà sufficiente a far cedere Qianye Fantian prima che siano passate quaranta ore!”


“E per anticipare eventuali imprevisti, lascerò a Qianye Fantian abbastanza indizi mentre saremo là, così da essere certi che connetta le varie informazioni.”


“…” Yun Che fissò Xia Qingyue con lo sguardo perso nel vuoto, e all’improvviso avvertì una sensazione indescrivibile.


Xia Qingyue non notò che lui la stava guardando con occhi diversi, però. Continuò il suo discorso: “Qianye Fantian è sospettoso e prudente per natura. La nostra visita gli ha già fatto venire qualche dubbio, ma dato che non ha idea di quale sia il nostro reale obiettivo, è impossibile che abbia dedotto qualcosa dalle tue parole o dal tuo linguaggio del corpo. Penserà che la purificazione sia solo una scusa, e si concentrerà appieno sull’altro segreto di cui ti ho parlato, che per lui è il più prezioso di tutti.”


“Mentre purificherai l’Energia Diabolica e io parlerò con lui, cercherà di cambiare argomento. E anche io userò qualche trucchetto per distrarlo da te… avrai abbastanza tempo da fare qualsiasi cosa tu voglia.”


“Dopodiché, lascia pure che sia io a occuparmi del resto.”


Yun Che si portò una mano sulla fronte e ripensò a tutto quello che Xia Qingyue gli aveva detto. Poi, scosse leggermente la testa e si costrinse a mantenere la calma, chiedendole: “Il tuo obiettivo è porre Qianye Fantian di fronte alla paura della morte, e… costringerlo a implorarmi di risparmiarlo?”


“Mn.” Xia Qingyue annuì: “Più una persona è potente, prestigiosa e longeva, più desidera vivere. Quindi, si potrebbe dire che Qianye Fantian tema la morte più di chiunque altro, nella Regione Orientale.”


“Quindi, il deterrente a cui ti riferivi è… Qianye Fantian? Quando verrà a implorarmi di liberarlo dal veleno, gli imporremo delle condizioni particolari o gli chiederemo delle informazioni con cui poi lo terremo in pugno, giusto?”


“Ci sei quasi.” Xia Qingyue fece una piccola pausa, e il suo respiro divenne improvvisamente più pesante: “Per adesso, Qianye Fantian non merita così tanto la mia attenzione. No, il mio bersaglio è… Qianye Ying’er!”


“Qianye Ying’er deve sapere bene che punto a lei! Ecco perché sarà lei a farsi avanti quando sarà il momento, non Qianye Fantian. Naturalmente, quindi, sarà lei a dover accettare le nostre condizioni.”


Xia Qingyue era incredibilmente abile a nascondere e controllare le sue emozioni, eppure Yun Che percepì comunque l’aria raffreddarsi quando menzionò Qianye Ying’er.


Guardando Xia Qingyue negli occhi, Yun Che rifletté sulla questione e poi scosse la testa: “Non credo che funzionerà. Da quel che ho visto, Qianye Ying’er è una donna folle ed estremamente egoista, disposta a tutto pur di raggiungere i suoi obiettivi. Qianye Fantian sarà anche suo padre, ma non credo che lei sarà disposta a sacrificarsi per lui, anche se la implorasse di salvargli la vita.”


Xia Qingyue socchiuse leggermente gli occhi e rispose: “Due anni fa, anche io l’avrei creduto. Ma… da quando sono l’Imperatrice degli Dei Lunari, ho impiegato la maggior parte del mio tempo e delle mie energie a investigare su Qianye Ying’er.”


Evidentemente, l’odio di Xia Qingyue per Qianye Ying’er era così profondo e radicato che non sarebbe mai scomparso.


“Proprio in questi due anni, ho scoperto il suo punto debole, dovuto al suo carattere.”
                                


                                



