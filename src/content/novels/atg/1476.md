---
title: Capitolo 1476 – Veleno
pubDate: 2025-03-10T08:57:10.453Z
tags:
    - atg
---


Capitolo regolare, 0 in coda, 4/10 donazione
-Alstor


“Com’è andata?” domandò Xia Qingyue sull’arca misteriosa, mentre tornavano nel Regno degli Dei Lunari.


“Ho avuto successo.” Yun Che espirò leggermente, poi riprese: “Il veleno colpirà fra sei ore. Qianye Fantian non oserà esaminare l’Energia Diabolica senza un buon motivo, quindi non dovrebbe accorgersi delle tossine nascoste al suo interno.”


“Ottimo.”


“Comunque…” anche se era andato tutto liscio, Yun Che non riusciva a ignorare del tutto la paura che ancora provava: “Stiamo parlando di Qianye Fantian. Non riesco a credere che l’abbiamo fatto davvero.”


“In ogni caso, non avrei mai osato tentare quest’azzardo se tu non avessi avuto alle tue spalle l’Imperatrice Diabolica Colpo Celeste Nemesi dei Diavoli,” disse tranquillamente Xia Qingyue: “Entro domani dovremmo scoprire l’esito della partita. Se avremo successo, allora andrà tutto bene. Se falliremo… ovviamente, mi assumerò io la responsabilità e affronterò le conseguenze.”


“Sono stato io ad avvelenarlo. Se falliremo, affronterò le conseguenze insieme a te.” rispose Yun Che, con un tono apparentemente disinvolto.


“Prima dovresti occuparti delle tue faccende in sospeso.” Xia Qingyue fece finta di non sentirlo e disse: “Hai trovato un modo per impedire il ritorno dei Diavoli?”


Yun Che scosse la testa: “Non ne ho idea.”


Xia Qingyue: “…”


Hong’er e You’er erano la sua più grande speranza, ma…


“Noi mortali siamo semplicemente troppo deboli per tenere testa ai Diavoli o all’Imperatrice Diabolica.” Xia Qingyue abbassò la voce: “Non devi sentirti troppo sotto pressione. Non devi costringerti ad avere successo. Non sei un Messia prescelto, e non sei obbligato a diventarlo.”


Yun Che le sorrise e rispose: “Mn, lo so. Grazie.”


La gratitudine di Yun Che fece distogliere lo sguardo a Xia Qingyue. I suoi occhi nascondevano un vortice di emozioni contrastanti.


“A proposito, non sei ancora tornato nel Regno del Dio Drago a visitare la Signora Shen Xi, vero?” domandò con indifferenza Xia Qingyue: “In fondo, è stata lei a salvarti la vita e a donarti l'Energia Misteriosa della Luce. Senza di lei, non avremmo mai potuto elaborare questo complotto.”


“Hai ragione.” Rispose Yun Che, appoggiandosi a un muro. Per qualche motivo, aveva un’espressione piuttosto strana: “Ma credo che per un po’ non tornerò da lei.”


“Perché? Perché al momento sta coltivando in isolamento?” Xia Qingyue si voltò e gli diede le spalle.


Yun Che scosse la testa e rispose con un tono leggermente innaturale: “Non so cosa sia successo laggiù, ma sono certo che non sia realmente in isolamento.”


“Oh?” Xia Qingyue sembrò interessata: “L’Imperatore del Drago in persona ha dichiarato che Shen Xi, la Regina del Drago, sta coltivando in isolamento. Non è un segreto, neppure nel Regno del Dio Drago. Quindi, cosa ti fa pensare che non sia vero?”


“Perché io la conosco meglio di chiunque altro… ahem. Quello che sto cercando di dire è che l'Energia Misteriosa di Shen Xi è molto speciale, quindi una semplice meditazione in isolamento non le servirebbe a nulla. Inoltre, la Terra Proibita del Samsara è il più vasto territorio sacro del Regno del Dio Drago, e l’unica persona che può ‘disturbarla’ liberamente è l’Imperatore del Drago. Se davvero volesse restare da sola, le basterebbe vietare a chiunque l’ingresso nella Terra Proibita del Samsara, senza neppure doverlo dire all’Imperatore del Drago. Del resto, lui lo scoprirebbe da sé, notando di non potervi entrare. E anche se per qualche motivo decidesse di informarlo in anticipo, resterebbe il fatto che lei è una donna incredibilmente distaccata dal mondo, senza alcun interesse per le faccende terrene. Non avrebbe mai permesso all’Imperatore del Drago di rendere pubblica la sua coltivazione in isolamento, neppure nel Regno del Dio Drago, figurarsi nell’intero Regno degli Dei.”


Xia Qingyue: “…”


“Inoltre, c’è un vero e proprio muro invalicabile fra lei e l’Imperatore del Drago, un muro a cui nessun estraneo crederebbe se non lo vedesse coi propri occhi. Per non parlare di un altro motivo, più importante e più particolare. A meno che sia costretta, lei non chiederebbe mai un favore all’Imperatore del Drago, non vorrebbe mai essere in debito con lui. Quindi… anche se avesse davvero pianificato di trascorrere un lungo periodo in isolamento, non avrebbe mai e poi mai chiesto all’Imperatore del Drago di erigere un’altra barriera intorno alla Terra Proibita del Samsara.”


Xia Qingyue osservò attentamente Yun Che.


“Ecco perché ero confuso, quando alcuni giorni fa, nel Regno della Canzone Glaciale, l’Imperatore dell’Eternità mi ha detto che Shen Xi è in isolamento. E poi, quando nel Regno dell’Eternità mi sono imbattuto nell’Imperatore del Drago, il modo in cui mi ha guardato e mi ha parlato era incredibilmente… Ehm, beh, non è nulla.” Yun Che si costrinse improvvisamente a smettere di parlare.


“Sei rimasto nella Terra Proibita del Samsara solo per un anno, eppure conosci già così bene la Signora Shen Xi?” domandò Xia Qingyue, con un tono eloquente.


“Non essere ridicola, capire voi donne non è affatto così semplice.” rispose Yun Che, arricciando le labbra. Sembrava voler insinuare qualcosa: “Questi sono solo i suoi princìpi e le sue abitudini principali.”


“Al momento, Sua Maestà Jie Yuan richiede tutta la mia attenzione, e non posso permettermi di concentrarmi anche su altro. Ma dovrei indagare meglio sulla questione, prima di tornare nel Regno del Dio Drago, altrimenti qualcosa potrebbe… Hmm…”


“Sembri stranamente attento e prudente. E perché ho anche la sensazione che tu stia tenendo nascosto qualcosa?” gli occhi di Xia Qingyue lampeggiarono per un istante: “Per caso, nel Regno del Dio Drago hai fatto qualcosa che è meglio non dire?”


“No, non ho fatto niente!” Yun Che scosse subito la testa: “Si tratta di un mio problema personale. Me ne occuperò da solo.”


Ciò che era successo fra lui e Shen Xi era un tabù assoluto. Neppure Xia Qingyue né Mu Xuanyin dovevano scoprirlo.


Finora, Xia Qingyue aveva dimostrato di possedere una perspicacia terrificante. Temendo di lasciarsi sfuggire qualcosa se avessero continuato quella conversazione, Yun Che cambiò bruscamente argomento: “Ormai volevo chiedertelo da parecchio, ma… cos’è quel gioiello che porti al collo?”


“…” Xia Qingyue rimase pietrificata per un istante. Non gli rispose subito.


L’unico obiettivo di Yun Che era distrarre Xia Qingyue, ma la sua reazione inusuale suscitò il suo interesse. Si avvicinò per guardarlo meglio e le chiese: “Di cosa si tratta? Non ti ho mai vista indossare nessuna collana, eppure tieni questo pendente stretto al petto, non te lo sei tolta neppure mentre avvelenavamo Qianye Fantian… Dimmi, non è un dono da parte di un altro uomo, vero!?”


“Quanto sei infantile!” sbuffò Xia Qingyue, per poi togliersi il pendente rotondo: “Se vuoi, puoi dargli un’occhiata.”


Yun Che accettò e lo osservò. Poi le chiese, confuso: “Sembra un pendente di bronzo assolutamente normale. Perché lo indossi?”


“Me lo ha lasciato mia madre,” rispose Xia Qingyue: “All’interno c’è un’Immagine Profound di mio padre, Yuanba e me da bambina. È anche tutto ciò che… mia madre portò con sé quando lasciò mio padre.”


Yun Che aveva già saputo della morte di Yue Wuya e Yue Wugou da Mu Xuanyin, quindi le parole di Xia Qingyue lo fecero solo irrigidire leggermente. All’improvviso, il pendente di bronzo fra le sue dita gli sembrò più pesante, e lo maneggiò con molta più cura di prima: “Capisco… posso aprirlo e dare un’occhiata?”


“Fa’ come vuoi.” Rispose Xia Qingyue.


Yun Che aprì delicatamente il pendente di bronzo, al cui interno c’era un’Immagine Profound grande circa dieci centimetri. Raffigurava un uomo di circa trent’anni e due bambini di tre o quattro.


Yun Che capì immediatamente che quell’uomo era Xia Hongyi da giovane. A differenza di adesso, che era sempre perfettamente composto, nell’Immagine Profound stava sorridendo allegramente.


La bambina sembrava una statua di giada. Era incredibilmente piccola, ma nonostante questo era già piuttosto bella, e si intuiva che in futuro lo sarebbe diventata ancora di più.


Il bambino era ancora più piccolo della sorella, ma la sua corporatura non corrispondeva affatto a quella che avrebbe dovuto avere qualcuno della sua età. Anche se aveva tre anni, si poteva già quasi considerare muscoloso.


“Non sapevo che fossi così carina da piccola, Qingyue.” Commentò Yun Che, sorridendo. Ormai i ricordi della sua infanzia erano ovviamente sfocati, e aveva incontrato di rado Xia Qingyue prima del loro matrimonio, quando entrambi avevano sedici anni. Ecco perché ricordava solo vagamente che aspetto avesse Xia Qingyue prima che lui la sposasse, anche se avevano vissuto nella stessa città e gli era stata promessa in sposa fin dalla nascita.


“In quanto a Yuanba… a quanto pare, non avete smesso di somigliarvi solo crescendo. Anche da piccoli, non sembravate affatto fratello e sorella.”


Xia Qingyue: “…”


Yun Che sollevò lo sguardo e le disse: “Se tua madre l’ha sempre tenuto con sé di nascosto, per tutto questo tempo, allora…”


“Va bene, basta.” Xia Qingyue lo interruppe prima che potesse finire la frase: “Non voglio sentirlo dire.”


Yun Che non disse altro e abbassò lo sguardo. Stava giusto per richiudere il pendente di bronzo quando, all’improvviso, spalancò gli occhi.


All’interno dell’immagine, Xia Hongyi era esattamente come prima. Tuttavia, il bambino accanto a lui era un diventato magro e dall’aspetto infantile.


C’erano solo quelle due persone nell’Immagine Profound. Non c’erano più né Xia Qingyue né il giovane ma muscoloso Xia Yuanba, erano svaniti.


Divenne di scatto ancora più scuro in volto, e scosse la testa con decisione. Quando guardò di nuovo l’Immagine Profound, tutto era tornato come prima: c’erano di nuovo Xia Hongyi, il robusto Xia Yuanba e Xia Qingyue.


Devo avere le allucinazioni.


“Cosa succede?” quando vide Yun Che diventare improvvisamente scuro in volto e poi scuotere la testa, Xia Qingyue non poté che reagire.


“Uh, non è niente. Per un attimo, ha cominciato a girarmi la testa. Probabilmente ho consumato troppa Energia Misteriosa.”


Yun Che chiuse attentamente il pendente di bronzo, poi lo ridiede a Xia Qingyue: “Ufficialmente, tua madre era mia suocera, ma non ho mai avuto l’opportunità di incontrarla personalmente. Rimarrà per sempre un mio grande rimpianto… spero che la sua prossima vita sarà felice e senza preoccupazioni.”


Xia Qingyue prese il pendente di bronzo e se lo mise di nuovo al collo… fino a quel giorno, nel corso degli anni precedenti non lo aveva mai tolto neppure una volta.


……………


Regno del Brahma.


Le palesi insinuazioni di Xia Qingyue avevano lasciato una spina avvelenata nel fianco di Qianye Fantian. Per lui era semplicemente impossibile ignorare o trascurare quello che lei gli aveva detto.


Se una persona tormentata dall’Energia della Ruota dell’Infante Diabolico fosse stata colpita dal Veleno Assoluto Stermina Dei… ci sarebbe stato un cambiamento così drastico da uccidere persino un Imperatore Divino? Nessuno poteva saperlo, perché in quell’epoca non era mai successo, ed era proprio la paura dell’ignoto a rendere la questione così terrificante.


Inoltre, il Veleno delle Infinite Tribolazioni era nato dall’unione fra il veleno della Perla del Veleno Celeste e il potere della Ruota dell’Infante Diabolico. Fin dall’Era Antica, quel nome era il più spaventoso di tutto il Caos Primordiale.


Perciò, anche se Qianye Fantian sapeva che Xia Qingyue stesse cercando di depistarlo o ingannarlo, ripensò comunque a ogni sua singola parola al punto da distrarsi da tutto il resto… ancora adesso, non aveva idea del fatto che un diavolo terrificante fosse stato impiantato nel suo corpo.


Quando la Perla del Veleno Celeste aveva recuperato il suo Spirito del Veleno, non aveva semplicemente cominciato a ripristinare i suoi poteri tossici più rapidamente. Il veleno che produceva era anche diventato speciale, aveva sviluppato una vita e una coscienza propria.


Ovviamente, a controllare la sua vita e la sua volontà non erano altri che He Ling e Yun Che.


Quando avevano riversato nel corpo di Qianye Fantian il veleno della Perla del Veleno Celeste, senza essere notati, gli avevano ordinato di attivarsi dopo sei ore. Quindi, dopo sei ore, prima ancora che Yun Che e Xia Qingyue raggiungessero il Regno degli Dei Lunari, il veleno obbedì e alla lettera e colpì!


All’interno del Tempio del Brahma, Qianye Fantian stava meditando in silenzio, quando all’improvviso spalancò gli occhi e cominciò a tremare violentemente, perdendo il controllo della sua aura.


Il Nono Sovrano del Brahma, di guardia di fronte al Tempio, si voltò verso di lui e sentì il proprio battito cardiaco accelerare. Non riusciva davvero a ricordare l’ultima volta che Qianye Fantian avesse avuto una reazione così violenta: “Cosa succede, Imperatore Divino?”


Qianye Fantian barcollò di nuovo e cadde in avanti subito dopo che il Nono Sovrano ebbe finito la domanda. Del fumo nero come l’inchiostro fuoriuscì dal suo corpo, rendendolo all’istante grigio in volto, e un freddo raggelante cominciò a diffondersi per tutto il Tempio.


“Questo è…” l’espressione del Nono Sovrano mutò drasticamente: “Una ricaduta dell’Energia Diabolica? Ma Yun Che non l’ha aiutata a purificarla solo qualche ora fa, Imperatore Divino? Perché adesso…”


Ma la situazione era ancora peggiore. Quella ricaduta sembrava più grave di qualsiasi altra avesse avuto in passato!


Le pupille del Nono Sovrano si restrinsero bruscamente, diventando piccole come aghi prima ancora che potesse finire di parlare… perché un bagliore verde scuro fuoriuscì dal corpo di Qianye Fantian subito dopo l’Energia Oscura.


A quel punto, l’espressione di Qianye Fantian era completamente distorta dal dolore straziante.


Il veleno della Perla del Veleno Celeste si era risvegliato e aveva colpito con tutte le sue forze, come un Diavolo verde scuro, aizzando e facendo scatenare anche l’Energia Diabolica all’interno del corpo di Qianye Fantian.


“Veleno… è veleno! Uaah!”


Con la sua forza misteriosa, avrebbe dovuto essere immune a qualsiasi veleno o maledizione, eppure Qianye Fantian stava soffrendo così tanto che il suo viso sembrava quello di uno spettro. Gridando in preda a quel dolore straziante e collassato a terra, l’Imperatore Divino incredibilmente non riuscì a rialzarsi in piedi neppure dopo aver continuato a tremare senza sosta per parecchio tempo.


Il Nono Sovrano lo osservò, incredulo, mentre la sua aura diveniva ancora più caotica di prima. Non solo non stava riuscendo a neutralizzare gli effetti dell’Energia Diabolica, ma era ancora più inerme di fronte all’inquietante bagliore verde che stava straziando il suo corpo.
                                


                                



