---
title: Capitolo 1477 – Imperatore del Brahma in Crisi (1)
pubDate: 2025-03-10T08:57:10.454Z
tags:
    - atg
---


Capitolo regolare, 0 in coda, 4/10 donazione
-Alstor


Se il veleno della Perla del Veleno Celeste fosse entrato in contatto con l’Energia della Ruota dell’Infante Diabolico, sarebbe successo qualcosa di strano?


Nessuno poteva saperlo.


Basandosi sull’esistenza del Veleno delle Infinite Tribolazioni, Xia Qingyue aveva ipotizzato che, forse, ci sarebbero stati degli effetti particolari e imprevedibili, ma non poteva esserne sicura. Anche se non ce ne fossero stati, le probabilità di successo del loro piano sarebbero comunque state piuttosto alte. Ma se davvero ce ne fossero stati, sarebbe stato ancora meglio.


E la risposta era… sì, ci furono!


La Perla del Veleno Celeste e la Ruota dell’Infante Diabolico nell’Era Antica erano entrambe appartenute ai Diavoli. Erano tesori di inestimabile valore, con poteri estremamente distruttivi. E quando quei due terribili poteri entravano in contatto, si amplificavano a vicenda, aggravando i rispettivi effetti.


C’era solo un piccolo residuo di Energia Diabolica all’interno del corpo di Qianye Fantian, e non era stato intossicato da nient’altro che una piccola dose di veleno della Perla del Veleno Celeste, accumulatasi a fatica negli anni precedenti. Ma nell’istante stesso in cui il veleno e l’Energia Diabolica divamparono, fu come se innumerevoli meteoriti infuocati fossero caduti all’interno di un vulcano sopito.


Se fosse stato colpito solo dall’Energia Diabolica o solo dal veleno della Perla del Veleno Celeste, probabilmente Qianye Fantian sarebbe riuscito a resistere con qualche difficoltà, considerata la sua forza. Ma quando divamparono contemporaneamente… fu la prima volta che l’Imperatore Divino più potente della Regione Orientale capì davvero cosa volesse dire precipitare in un abisso di disperazione, dolore e terrore.


Una sagoma dorata sfrecciò per la sala e Qianye Ying’er comparve accanto a lui come un fantasma. Corrugò leggermente le sopracciglia quando vide le condizioni del padre, e domandò in tono cupo: “Cosa sta succedendo?”


“Veleno… Sua Maestà l’Imperatore Divino ha detto di essere stato avvelenato!” rispose con urgenza il Nono Sovrano del Brahma.


“Veleno? Impossibile!” replicò Qianye Ying’er: “Nessun veleno al mondo potrebbe ridurre in queste condizioni il mio Onorevole Padre!”


Subito dopo aver finito la frase, fece un passo in avanti… ma poi, indietreggiò immediatamente come se avesse ricevuto una scossa, con un’espressione incredibilmente sconvolta.


Un’aura velenosa… poteva percepire un’aura velenosa incredibilmente violenta all’interno di Qianye Fantian. Era semplicemente terrificante, al punto che neppure lei riusciva a crederci. Era ancora più spaventosa di quella del Veleno Assoluto Stermina Dei, che lei aveva utilizzato personalmente in passato, che conosceva bene e che avrebbe dovuto essere il più potente dell’universo.


“La Perla del Veleno Celeste… è il veleno della Perla del Veleno Celeste!”


Qianye Fantian, raggomitolato a terra, sollevò lo sguardo, con uno spettrale colorito nero-verdastro sul viso. Solo per pronunciare quelle poche parole, aveva sofferto così tanto che ora era fradicio di sudore freddo dalla testa ai piedi.


Stava facendo circolare il suo potere da Imperatore Divino senza trattenersi, e persino lo spazio circostante cominciò a distorcersi caoticamente a causa sua. Ma di fronte all’Energia della Ruota dell’Infante Diabolico e al veleno della Perla del Veleno Celeste, anche l'Energia Misteriosa dell’Imperatore Divino numero uno della Regione Orientale sembrava un ruscello bloccato da un masso. Poteva opporre resistenza e tenere sotto controllo la situazione… ma non sarebbe mai riuscito a neutralizzare neppure un rivolo di veleno.


E se avesse smesso anche solo per un istante di far circolare la sua Energia Misteriosa, i due diavoli all’interno del suo corpo si sarebbero scatenati senza riserve.


Nonostante questo, Qianye Fantian era ancora spaventosamente lucido e i suoi occhi brillavano con determinazione. Gridò, con la voce roca e tremante: “Quando la sua Energia Misteriosa è entrata nel mio corpo, ha sfruttato l’opportunità… per avvelenarmi… era questo… il vero obiettivo di Xia Qingyue e Yun Che… ARGHHHH!”


In tutto il mondo, c’erano davvero poche cose in grado di far gridare dal dolore in maniera così straziante qualcuno come Qianye Fantian. Al momento, sembrava in tutto e per tutto un diavolo torturato crudelmente nel purgatorio. Secondo dopo secondo, la sua espressione e il suo corpo si contorcevano spaventosamente, e continuava a sudare senza sosta.


Quando l'Energia Misteriosa penetrava nel corpo di una persona, poteva distruggere i suoi organi interni. Quindi, chiunque avrebbe permesso di immetterla solo a coloro di cui si fidava o che non rappresentavano affatto una minaccia. Nel caso di Qianye Fantian, Yun Che ovviamente ricadeva nella seconda categoria, perché con la sua forza misteriosa, anche se avesse raccolto tutta la sua Energia Misteriosa e attaccato i suoi organi interni senza trattenersi, non sarebbe comunque riuscito a causargli alcuna reale ferita.


Inoltre, anche se avesse davvero provato a usare di nascosto qualche trucco, Qianye Fantian se ne sarebbe accorto immediatamente.


Tuttavia, non aveva minimamente notato che Yun Che lo stava avvelenando… non aveva idea di come avesse fatto!


Proprio questo dubbio era quello che gli sembrava più sorprendente e sconcertante, anche se stava soffrendo terribilmente.


“La Sky… Poison… Pearl!?” il Nono Sovrano continuava a diventare sempre più scuro in volto. La notizia che Yun Che possedesse la Perla del Veleno Celeste aveva cominciato a diffondersi con discrezione fin dal ritorno dell’Imperatrice Diabolica. Dato che era uno dei Tesori Celesti, tutti sapevano quanto fossero straordinarie le sue proprietà purificative e quanto fosse terrificante il suo veleno. Ma… anche tralasciando quanto fosse letale, l’Imperatore del Brahma non riusciva comunque a capire come Yun Che fosse riuscito ad avvelenarlo senza che lui lo notasse.


Qianye Ying’er si concentrò con attenzione e disse a bassa voce: “Che farsa intelligente… Xia Qingyue, a quanto pare ti ho davvero sottovalutata!”


Alla loro prima visita, Xia Qingyue era riuscita a farli concentrare interamente sul Sigillo Primordiale della Vita e della Morte senza pronunciare neppure una parola.


Del resto, era chiaro che la purificazione dell’Energia Diabolica non fosse altro che una scusa. Xia Qingyue e Yun Che non avevano neppure tentato di nasconderlo, quindi né Qianye Fantian né Qianye Ying’er avevano mai prestato attenzione alla faccenda.


In quell’istante, entrambi rimasero scioccati… il loro obiettivo era stato di ingannarli fin dall’inizio!


Ovviamente, quella era la vendetta di Xia Qingyue e Yun Che! E sia padre che figlia… ci erano cascati!


Qianye Ying’er distese una delle sue candide mani, da cui rilasciò un raggio di luce dorata che contrastò all’istante l’aura velenosa nell’aria. Questo le fece tirare segretamente un sospiro di sollievo, poi avanzò di un passo e disse: “A quanto pare, in fin dei conti il veleno della Perla del Veleno Celeste può essere tenuto sotto controllo. Onorevole Padre, come sono le tue condizioni?”


“No…” Qianye Fantian scosse la testa: “Anche se lo si può reprimere forzatamente, neutralizzarlo è impossibile…”


PFFFFTT!!


Qianye Fantian ebbe all’improvviso un violento spasmo e sputò una grande boccata di sangue nero… contemporaneamente, un fetore terribilmente acre e putrido si diffuse rapidamente per la sala, avvolgendola del tutto.


Della normale Energia Misteriosa Oscura non avrebbe mai fatto soffrire così terribilmente due grandi Imperatori Divini come l’Imperatore dell’Eternità e l’Imperatore del Brahma, e avrebbero anche potuto neutralizzare facilmente un normale veleno. Ma sia l’Energia della Ruota dell’Infante Diabolico sia il veleno della Perla del Veleno Celeste derivavano da un tesoro divino. Neppure dieci Qianye Fantian sarebbero riusciti a dissiparli davvero.


Dopo che ebbe sputato con forza quella boccata di sangue Nero, l’aspetto di Qianye Fantian non migliorò affatto. Al contrario, sembrò che il suo volto fosse stato ricoperto da uno strato ancora più spesso di energia oscura. Persino i suoi occhi… contenevano un’evidente e cupa sfumatura verdastra.


Qianye Ying’er si sentì gelare il sangue nelle vene e gridò subito: “Numero Nove, invia immediatamente una trasmissione sonora agli altri Sovrani del Brahma attualmente nel Regno e convocali qui!”


Dopo qualche secondo, sette auree sfrecciarono verso il Tempio del Brahma a velocità incredibili.


Senza chiedere nessuna spiegazione, tutti e otto i Sovrani del Brahma attualmente nel Regno si sedettero rapidamente intorno a Qianye Fantian, formando un cerchio. Le loro Energia Misteriosa dalla potenza straordinaria circolarono all’unisono, si fusero e si concentrarono sull’Imperatore del Brahma. Insieme, arginarono gli effetti del veleno e dell’Energia Diabolica che stavano divampando dentro di lui.


Ogni singolo Sovrano del Brahma era così forte da far tremare il mondo. Quando collaborarono, fu come se otto draghi d’oro fossero entrati nel corpo di Qianye Fantian. Sommando il loro potere a quello di Qianye Fantian, raggiunsero una capacità contenitiva che una persona comune non sarebbe stata nemmeno in grado di immaginare.


Con la loro forza combinata, sarebbero stati in grado di neutralizzare qualsiasi veleno o energia dannosa al mondo in breve tempo… nessuno lo avrebbe mai dubitato.


Negli ultimi anni, Qianye Fantian aveva spesso chiesto aiuto i Sovrani del Brahma per tenere sotto controllo l’Energia Diabolica all’interno del suo corpo.


Ma…


Grazie agli sforzi dell’Imperatore Divino e di otto Sovrani del Brahma, l’Energia Diabolica e l’aura velenosa vennero rapidamente arginate, come tutti si aspettavano. Si indebolirono gradualmente, a poco a poco, e tutti credettero che si fossero temporaneamente sopite. Tuttavia, all’improvviso l’aura velenosa e l’Energia Diabolica contrattaccarono come due Diavoli completamente accecati dall’ira…


L’aura velenosa risalì gli otto raggi di Energia Misteriosa emessi dai Sovrani del Brahma, come elettricità lungo dei cavi di metallo, e penetrò senza pietà nei loro corpi.


Otto lampi di diabolica luce verde scuro esplosero dai corpi degli otto grandi Sovrani del Brahma. Spalancarono gli occhi simultaneamente, e cominciarono tutti a tremare e avere convulsioni dal dolore, causato dal feroce veleno divampato dentro di loro.


…………..


Regno degli Dei Lunari, camere dell’Imperatrice Divina.


Da quando era tornato nel Regno degli Dei Lunari, Yun Che era molto più silenzioso del solito. Era come se fosse esausto per aver purificato l’Energia Diabolica. Chiuse gli occhi e continuò a recuperare la sua Energia Misteriosa, senza dire nulla per molto tempo.


“Maestro, sembri molto agitato, cos’è che ti preoccupa?” domandò gentilmente He Ling.


Yun Che rispose: “Non è niente. Sono solo di fronte a un problema piuttosto complicato.”


In passato, era sempre stata sua abitudine chiedere consiglio a Jasmine ogni volta che si trovava in situazioni complesse. Ma ora ad accompagnarlo c’era He Ling, che era molto diversa da lei. Almeno fino ad ora, Yun Che non aveva mai provato per lei un profondo e spontaneo senso di fiducia come con Jasmine.


“Un problema piuttosto complicato? Per caso, non riesci a trovare un modo per gestire il ritorno dei Diavoli?” domandò ancora He Ling.


“No, non è questo.” Yun Che aprì gli occhi, la stanza in cui si trovava era avvolta dal silenzio e lui era da solo. Non c’era neppure Xia Qingyue: “Di recente, ho cominciato a fare degli strani sogni, in cui succedevano cose semplicemente assurde. Normalmente mi dimenticherei subito di sogni del genere, ma questi li ricordo con incredibile chiarezza, compresi ogni dettaglio delle scene e ogni frase che pronuncio.”


“Ricordare bene i propri sogni è una cosa molto comune.” Rispose a bassa voce He Ling: “Perché questo ti preoccupa, Maestro?”


“All’inizio, non ci pensavo più di tanto.” Yun Che tirò un piccolo sospiro: “Ma mentre tornavamo nel Regno degli Dei Lunari, per qualche strano motivo ho avuto una visione di una delle strane scene dei miei sogni.”


“Situazioni come questa continuano a capitarmi, e sta diventando piuttosto difficile convincermi che si tratti solo di allucinazioni o illusioni… e tutto ciò che vedo, è sempre l’esatto opposto di ciò che ricordo e che so essere vero. Di sicuro, non può essere reale. Eppure, mi sento sempre stranamente commosso da quei sogni, in un modo che non riesco a descrivere…” Yun Che scosse la testa.


Tutto ciò che aveva visto non poteva essere reale, ed era senza dubbio frutto dei suoi sogni o della sua immaginazione, eppure era rimasto impresso indelebilmente nel suo cuore con incredibile chiarezza. Era una sensazione estremamente bizzarra, che Yun Che non aveva mai provato prima.


Dopo aver ascoltato la spiegazione di Yun Che, He Ling si sentì ancora più confusa e non riuscì semplicemente a immedesimarsi in lui. Ma poteva percepire dell’agitazione nel cuore di Yun Che, perciò dopo averci pensato per un po’ disse: “Maestro, non sembri aver mai incontrato prima un problema del genere. Quand’è cominciato?”


“…” Yun Che si strofinò il mento e rispose lentamente: “He Ling, questa è davvero un’ottima domanda.”


“Eh?”


Yun Che non disse altro e all’improvviso rimase in silenzio.


Esatto… quand’è cominciato? Qual è stato il punto di svolta?


Xia Qingyue rimase per qualche ora sulla terrazza all’esterno della sua camera da letto. Immersa nella luce lunare, nei suoi occhi si rifletteva un velo di apatia, e nessuno avrebbe mai potuto sapere a cosa stesse pensando.


A un certo punto, di fronte a lei ci fu un lampo di luce lunare, e una giovane ragazza comparve dal nulla.


La sua aura era piuttosto disordinata, e stava ansimando leggermente. Xia Qingyue si voltò a lato e le chiese gentilmente: “A quanto pare, i nostri sforzi hanno dato frutto.”


“Sì.” Rispose con rispetto Lian Yue: “Ho notizie dal Regno del Brahma. L’Imperatore del Brahma è stato colpito da un veleno letale, che ha aizzato l’Energia Diabolica all’interno del suo corpo, così hanno colpito contemporaneamente. Dopodiché, otto Sovrani del Brahma si sono radunati per neutralizzare il veleno e tenere sotto controllo l’Energia Diabolica, ma inaspettatamente sono rimasti avvelenati a loro volta.”


“Oh?” gli occhi di Xia Qingyue si illuminarono: “Che piacevole sorpresa.”


Quando sentì le parole di Lian Yue, Xia Qingyue non era affatto tranquilla come sembrava. Ovviamente aveva previsto che gli otto Sovrani del Brahma si sarebbero riuniti per contrastare il veleno e l’Energia Diabolica divampati nel corpo di Qianye Fantian. Ma non avrebbe mai immaginato che sarebbero rimasti avvelenati a loro volta!


Il potere del veleno della Perla del Veleno Celeste… poteva permeare l'Energia Misteriosa delle persone, e penetrare nel loro corpo anche senza un contatto diretto!?


Non c’era da stupirsi che né Dei né Diavoli fossero riusciti a sfuggire al Veleno delle Infinite Tribolazioni!


“Il Regno del Brahma si sta già isolando, e per qualunque estraneo sarà difficile ricevere il permesso di entrare nel cuore del loro territorio. Ma nonostante questo, è abbastanza chiaro che le condizioni dell’Imperatore e degli otto Sovrani siano pessime.”


“Capisco, puoi andare. Oh, giusto…” lo sguardo di Xia Qingyue era sereno, ma il suo tono divenne gelido: “Se dovesse presentarsi qualcuno del Regno del Brahma, cacciatelo con la forza, anche se fosse un Sovrano del Brahma… Qianye Ying’er è l’unica eccezione!”


“D’accordo!”


Lian Yue se ne andò in silenzio e Xia Qingyue respirò a fondo per qualche secondo, prima di abbandonarsi a un sospiro molto debole.


Quando il veleno aveva avuto effetto su Qianye Fantian, anche l’Energia Diabolica all’interno del suo corpo era divampata. Dopodiché, gli otto Sovrani del Brahma erano stati tutti avvelenati simultaneamente.


Quindi, di fronte al veleno della Perla del Veleno Celeste, che non poteva essere neutralizzato in nessun modo, e tenendo conto delle possibili “strane mutazioni” a cui lei aveva accennato, di sicuro il Regno del Brahma si stava confrontando con la possibilità di perdere sia l’Imperatore Divino sia otto Sovrani.


Dato che avevano appena perso i Tre Dei del Brahma ed erano stati minacciati apertamente dall’Imperatore del Mare Meridionale, che voleva infierire su di loro approfittando di quel momento di debolezza, l’Imperatore del Brahma sarebbe davvero riuscito a sopportare per quaranta lunghe ore quella paura senza precedenti?
                                
                                



