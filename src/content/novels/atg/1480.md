---
title: Capitolo 1480 – La Scelta di Qianye
pubDate: 2025-03-10T08:57:10.454Z
tags:
    - atg
---


Capitolo regolare, 0 in coda, 4/10 donazione
-Alstor


Regno del Brahma, stanze della Dea.


Un uomo anziano, basso e raggrinzito con indosso una veste grigia si inchinò di fronte a Qianye Ying’er. Le chiese, con una voce così roca da essere quasi incomprensibile: “Signorina, che ordini ha per questo vecchio servitore?”


“Zio Gu,” in passato, Qianye Ying’er aveva sempre parlato a Gu Zhu dandogli le spalle o un fianco. Ma adesso, era rivolta verso di lui: “Sei il mio servitore, ma anche il mio insegnante. Eccetto l’Onorevole Padre, tu sei la persona a cui sono più legata, l’unico al mondo di cui mi fido.”


Le parole di Qianye Ying’er fecero tremare leggermente l’aura di Gu Zhu: “A quanto pare mi deve affidare un compito molto importante, Signorina. Sono solo un vecchio, ma anche se dovessi morire diecimila volte, le basta darmi un ordine e io lo eseguirò, Signorina.”


Qianye Ying’er distese una mano, e fra le sue dita comparve un’abbagliante luce dorata, accompagnata da un delicato tintinnio.


Quell’aura estremamente particolare fece alzare lo sguardo a Gu Zhu: “La Campana Spirituale del Brahma?”


“L’Imperatore Divino le ha davvero ceduto la Campana, Signorina… Haha, è fantastico, congratulazioni Signorina, ha ottenuto ciò che desiderava da tutta la vita prima del previsto.” La voce tranquilla di Gu Zhu conteneva una punta di felicità e soddisfazione.


Ma ciò che Qianye Ying’er fece subito dopo fece spalancare di colpo a Gu Zhu i suoi occhi anziani e opachi.


Qianye Ying’er fece scattare in avanti un dito e la Campana Spirituale del Brahma lasciò all’istante la sua mano, volando verso Gu Zhu.


Il raggrinzito Gu Zhu scomparve. Non solo non sfiorò neppure la Campana, ma indietreggiò di scatto a circa trenta metri di distanza, lasciando che l’Artefatto Divino più importante del Regno cadesse a terra. Appena toccò il pavimento, la Campana emise un tintinnio delicato che avrebbe fatto tremare il cuore di chiunque.


“Signorina, lei…” Gu Zhu, incredibilmente, era scioccato e confuso dal gesto di Qianye Ying’er.


Lei non prese di nuovo la Campana, caduta a terra. Al contrario, si voltò e disse tranquillamente: “Zio Gu, ti consegno la Campana Spirituale del Brahma. Devo chiederti il disturbo di restituirla al mio Onorevole Padre fra sei ore… ricorda, devi assolutamente farlo fra almeno sei ore. Durante questo periodo di tempo, non devi far sapere a nessuno che è in tuo possesso.”


“Questo… nessuno deve saperlo!” Gu Zhu scosse la testa e non si avvicinò di un solo passo: “La Campana Spirituale del Brahma deve rimanere sempre e solo fra le mani di un Imperatore Divino, come può permettere a qualcuno che non fa parte del Regno anche solo di sfiorarla, Signorina!”


“Ho i miei buoni motivi per farlo.” Rispose Qianye Ying’er: “Zio Gu, tu non possiedi alcuna Eredità del Brahma, quindi non potrai utilizzare la Campana. Inoltre, sei al mio fianco da così tanti anni e sei la persona di cui mi fido di più al mondo. Un altro ironico motivo per cui ho preso questa decisione è che dentro di te c’è ancora il Marchio Spirituale del Suicidio impiantato all’epoca dall’Onorevole Padre. Quindi, tu più di chiunque altro non potresti mai disobbedirgli e, di conseguenza, non ho alcuna ragione per cui preoccuparmi.”


“Inoltre, questo è un ordine!”


L’aria sembrò pietrificarsi e, parecchio tempo dopo, alla fine Gu Zhu sospirò. Fece un passo in avanti e distese una mano rinsecchita da sotto la sua veste grigia. Dell'Energia Misteriosa invisibile sollevò la Campana Spirituale del Brahma, poi lui la mise via nella piccola dimensione indipendente che portava sempre con sé… nel corso di tutto il processo, non sfiorò neppure una volta la Campana.


“Signorina, potrebbe dire a questo vecchio servitore il motivo della sua decisione?” domandò Gu Zhu. In passato, quando Qianye Ying’er non gli spiegava qualcosa, non aveva mai indagato.


“Presto lo scoprirai da solo.” Qianye Ying’er non aggiunse altro e distese ancora una volta le mani in avanti: “Per favore, per il momento custodisci tutti i testi segreti del Brahma e gli Artefatti Profound che l’Onorevole Padre mi ha donato nel corso degli anni. Prima che io stessa torni a prenderli, non devi permettere a nessuno di causare loro il minimo danno.”


Gu Zhu accettò i suoi ordini con un cenno, senza dire nulla.


“Questa è la Pietra Illusoria del Vuoto che l’Onorevole Padre mi ha donato anni fa, per il momento tieni con te anche questa.”


Tuttavia, Gu Zhu non prese la Pietra e rispose: “Signorina, non importa cosa si stia preparando a fare, la sua sicurezza viene prima di ogni altra cosa. Con le sue abilità, non ha nulla da temere al mondo, Signorina. Ma se non terrà almeno quella Pietra Illusoria del Vuoto, questo vecchio servitore non riuscirà a restare tranquillo.”


“… d’accordo.” Rispose Qianye Ying’er, dopo averci pensato per qualche secondo. La mise via, poi prese una lastra di pietra grigiastra.


Quella lastra di pietra era liscia, ma completamente priva di aura e non si poteva neppure considerare una Pietra Spirituale di basso livello. Sembrava completamente ordinaria e la sua superficie era ricoperta da fori di varie misure a distanze regolari.


La fissò in silenzio e non disse una sola parola per molto tempo… la Dea della Regione Orientale stava stringendo fra le mani un comune frammento di pietra privo di aura, in una scena indescrivibilmente bizzarra.


“Signorina, vuole consegnare a questo vecchio servitore anche quel ‘rimasuglio’?” domandò Gu Zhu.


Il bagliore negli occhi di Qianye Ying’er tremò per qualche secondo, ma alla fine non diede quella lastra di pietra a Gu Zhu. Al contrario, la mise via lentamente. A quel punto, la sua espressione cambiò leggermente ma all’improvviso, e il suo tono divenne incredibilmente gelido: “Zio Gu, preparati, devo chiederti di sigillare parte dei miei ricordi.”


“Questo… non importa quale sia il motivo, non deve farlo!” Gu Zhu scosse lentamente la testa: “Se qualcosa andasse storto nel corso del processo, la sua anima potrebbe restare gravemente danneggiata e quella parte della sua memoria potrebbe svanire per sempre, Signorina.”


“Ho già deciso. Non c’è bisogno che tu dica nulla.” Qianye Ying’er non era crudele solo con gli altri, ma anche con sé stessa: “Ascolta attentamente ciò che sto per dirti e ricordalo bene. Non devi dimenticare o lasciarti sfuggire neppure una parola!”


…………………………..


Regno degli Dei Lunari, camere dell’Imperatrice.


Yun Che era rimasto a riflettere in silenzio per tutto il tempo. Negli ultimi giorni erano successe fin troppe cose su cui doveva ragionare. Dopo un periodo di tempo non ben precisato, le porte della camera da letto finalmente si aprirono e Xia Qingyue le oltrepassò in silenzio, giungendo poi di fronte a Yun Che. Immediatamente, fu come se una luna brillante fosse sorta in quella stanza, della quale ogni angolo cominciò a brillare luminosamente.


Yun Che aprì gli occhi e si stiracchiò. Mormorò, in tono insoddisfatto: “Cos’hai fatto per tutto questo tempo!? Anche se non sono più tuo marito, sono comunque un tuo ospite prestigioso! Come hai potuto gettarmi qui e poi ignorarmi come se niente fosse!?”


Xia Qingyue gli lanciò un’occhiataccia e rispose: “Non c’era forse Yao Yue a tenerti compagnia? Con una bellezza come lei al tuo fianco, davvero ti sei annoiato? E a quanto pare… non hai cercato di molestarla? Questo non è affatto da te.”


“Hahaha…” Yun Che rise a denti stretti: “E’ una Dea Lunare! Come potrei anche solo cercare di sfiorarla!?”


“Non ne avresti il coraggio solo perché è una Dea Lunare?” Xia Qingyue accennò un sorriso: “Forza, c’è davvero una sola donna in tutto l’universo che non avresti il coraggio di toccare?”


Xia Qingyue lo aveva detto scherzosamente per irritarlo, ma Yun Che non poté che sentirsi in colpa quando sentì quelle parole. Lui arricciò le labbra: “Adesso sei l’Imperatrice degli Dei Lunari e, per di più, la Sorella Minore Yao Yue è ancora qui. Non dire cose di questo genere, possono rovinare il tuo prestigio di Imperatrice Divina!”


Yao Yue: “???”


“E poi, si può sapere cosa stavi facendo? Ci sono notizie dal Regno del Brahma? Spero davvero che i nostri sforzi non siano andati sprecati.” Disse Yun Che.


“Ho appena accolto un ospite molto prestigioso.” Rispose con nonchalance Xia Qingyue.


“Un ospite molto prestigioso?” considerando lo status di Xia Qingyue, c’erano davvero poche persone al mondo che lei avrebbe descritto in quel modo.


“Scoprirai presto di chi si tratta.” Xia Qingyue si voltò e gli disse: “In quanto al Regno del Brahma, il nostro piano sta procedendo bene e i risultati sono stati ancora migliori di quanto avessimo previsto. A quanto pare io… e anche tu, abbiamo sottovalutato il terrificante potere del veleno della Perla del Veleno Celeste.”


“Capisco…” Yun Che calcolò quanto tempo fosse passato dall’attivazione del veleno e si accigliò leggermente: “Il veleno della Perla del Veleno Celeste può resistere al massimo quaranta ore, e ne sono già passate trentadue da quando ha colpito.”


“Non preoccuparti. Dopotutto, il panico, la paura, l’esitazione, l’agitazione, il dover prendere una decisione… e anche accorrere dal Regno del Brahma a qui, tutto questo richiede tempo.” Rispose Xia Qingyue, socchiudendo leggermente i suoi meravigliosi occhi: “Ma dovrebbe essere quasi ora.”


“A quanto pare, sei molto sicura del nostro successo.” Yun Che la osservò: “Se ci riusciremo, come intendi sfruttare quest’occasione per vendicarti di Qianye?”


“Lo scoprirai quando arriverà il momento.” Xia Qingyue aveva un’espressione indifferente. In effetti, anche se ormai era sicura della loro vittoria, non mostrava alcun segno di gioia: “Stavolta, mi sono affidata completamente a te. Dal veleno della Perla del Veleno Celeste, agli effetti dell’Energia della Ruota dell’Infante Diabolico, alla protezione dell’Imperatrice Diabolica Colpo Celeste Nemesi dei Diavoli. Tutto questo, è stato possibile grazie a te. Quindi, quando avremo successo, ti ringrazierò facendo in modo che anche tu guadagni molto da tutta questa faccenda.”


“E non rifiutare avventatamente,” Xia Qingyue interruppe Yun Che prima ancora che lui potesse rispondere, e continuò senza fretta: “Sono sicura che ne sarai molto soddisfatto!”


Yun Che ci pensò per qualche secondo, poi rispose serenamente: “Lascia perdere, lascio tutto nelle tue mani. Sei diventata improvvisamente così rigida e inflessibile che, in ogni caso, non potrei rifiutare neppure se lo volessi. Piuttosto, preferirei chiederti un’altra cosa.”


“Oh?”


“Lei… dov’è?” Yun Che divenne scuro in volto, abbassò la voce e il suo tono si fece affettuoso: “Chiunque altro non lo saprebbe. Ma tu… credo che almeno tu ne abbia qualche vaga idea, no?”


“…” Xia Qingyue sapeva di chi Yun Che stava parlando. Prima ancora che lui avesse posto la domanda, lei aveva già notato nei suoi occhi un bagliore che non vi aveva mai visto prima. Aveva addirittura parlato con la voce leggermente tremante, sebbene magari non se ne fosse accorto.


Con estrema e terribile delusione di Yun Che, Xia Qingyue scosse delicatamente la testa.


“Lei è l’Infante Diabolico. E soprattutto, è l’Infante Diabolico in cui si è trasformata la Dea Stellare del Massacro.” Rispose Xia Qingyue: “La Dea Stellare del Massacro è migliore di chiunque altro al mondo a fuggire e nascondersi. Ora che ha anche il potere dell’Infante Diabolico, nessuno riuscirà mai a trovarla se non vorrà essere trovata.”


Yun Che si abbandonò a un piccolo sospiro.


“L’unica cosa che sappiamo è dove si sta nascondendo… ovvero, nel Regno Divino dell’Inizio Assoluto!”


Xia Qingyue inarcò inavvertitamente le sue sopracciglia simili a mezzelune quando nominò quel luogo. Era lì che lei e Yun Che erano stati messi all’angolo da Qianye Ying’er, anni prima. Se quel giorno la Dea Stellare del Massacro e la Dea Stellare del Lupo non fossero comparse dal nulla, lei e Yun Che sarebbero sicuramente morti: “Quello è l’unico luogo in cui sono state trovate alcune sue tracce. Per un certo periodo, abbiamo creduto che le avesse lasciate di proposito per depistarci, ma ogni altro indizio riguardo a lei punta comunque verso il Regno Divino dell’Inizio Assoluto.”


“Inoltre, è davvero il luogo migliore in cui possa nascondersi.”


“Il Regno Divino dell’Inizio Assoluto?” mormorò sottovoce Yun Che. Dopodiché, disse: “Quindi, in altre parole, nessuno l’ha mai vista nel corso degli ultimi anni?”


“Esatto,” rispose Xia Qingyue: “Considerando la sua terrificante dimostrazione di forza di qualche anno fa, se avesse voluto terrorizzare il Regno degli Dei, questo sarebbe già nel caos più totale. Il mio padre adottivo, che in quell’occasione l’aveva affrontata, prima di morire mi ha detto che neppure l’Imperatore del Drago sarebbe in grado di tenerle testa. Sarebbero necessarie come minimo le forze di un’intera Regione Divina per ucciderla. Inoltre, considerando il suo terrificante potere, non sarebbe esagerato neppure supporre che in realtà sarebbe necessaria la forza combinata di tutte e tre le Regioni Divine.”


“Ma è davvero sorprendente che, dopo ciò che è successo qualche anno fa, non si è mai più fatta vedere neppure una volta. Forse, perché sta recuperando troppo lentamente i suoi poteri, o forse… per qualche altro motivo?”


“Il Regno Divino dell’Inizio Assoluto… il Regno Divino dell’Inizio Assoluto…” Yun Che continuò a mormorare quel nome, sovrappensiero, come se non avesse ascoltato l’ultima parte del discorso di Xia Qingyue, e il suo sguardo si fece gradualmente più risoluto: “D’accordo… appena andrò via da qui, mi dirigerò verso il Regno Divino dell’Inizio Assoluto!”


“Quanto sei ingenuo!” ribatté freddamente Xia Qingyue: “Con la tua attuale forza misteriosa, andare lì sarebbe come firmare la tua condanna a morte. Inoltre, il Regno Divino dell’Inizio Assoluto è gigantesco, molto più di quanto tu possa anche solo immaginare. Secondo le voci, il mondo all’interno del Regno Divino dell’Inizio Assoluto è persino più grande dell’intero Caos Primordiale, e si può considerare un vero e proprio secondo universo!”


“In un mondo così vasto, come credi di poterla trovare se anche le intere Tre Regioni Divine non hanno la minima idea di dove cercarla?”


“Io posso riuscirci!” al contrario di ciò che Xia Qingyue si aspettava, non solo Yun Che non era deluso, ma il suo sguardo divenne ancora più determinato: “Chiunque altro non riuscirebbe mai a trovarla, ma… io ci riuscirò di sicuro!”


Xia Qingyue lo osservò attentamente, poi disse a bassa voce: “A quanto apre, c’è qualcosa di sottile nel tuo rapporto con lei che nessun altro riesce a comprendere. Se davvero riuscirai a trovarla, allora sarebbe fantastico per te. In confronto al deterrente che ti ho trovato, lei… sicuramente per te sarebbe la miglior rete di salvataggio in tutto l’universo.”


“Dopotutto, anche se puoi affidarti all’Imperatrice Diabolica, non puoi controllarla direttamente. Ma lei di sicuro farebbe qualsiasi cosa per te!”


“Inoltre, il ritorno dell’Imperatrice Diabolica e l’imminente arrivo dei Diavoli, saranno sicuramente un ottimo cambiamento per lei, la cui esistenza non può essere tollerata dal mondo.”


Il tono di Xia Qingyue era particolarmente calmo. Mentre discuteva dell’argomento, non si poté notare alcun cambiamento nel suo umore o nelle sue emozioni, era incredibilmente apatica.


Yun Che la fissò, corrugò la fronte e chiese improvvisamente: “Tu… non la odi?”


“Odiarla?” domandò Xia Qingyue: “Perché mai dovrei odiarla?”


“Dopotutto, ha ucciso Yue Wuya… il tuo padre adottivo, a cui dovevi molto.” Rispose Yun Che, con emozioni contrastanti.


I brillanti occhi di Xia Qingyue si illuminarono come stelle, mentre rispondeva senza entusiasmo: “Anni fa, il mio Onorevole Padre credette erroneamente che mia madre fosse stata uccisa dal Regno degli Dei Stellari. In preda alla rabbia, causò la morte della madre di Jasmine, spingendola a diventare la Dea Stellare del Massacro. È giusto e dovuto che abbia vendicato sua madre! Quindi, è giusto che il mio padre adottivo sia morto per mano sua. Ora che non ci sono più odio e rancori fra noi, per quale motivo dovrei odiarla?”


“…” Yun Che rimase immobile, senza dire nulla per parecchio tempo.


“Credi che io sia fin troppo razionale?” domandò improvvisamente Xia Qingyue.


“No…” Yun Che scosse la testa: “Sarebbe riduttivo, sei così razionale da essere… un po’ spaventosa.”


Xia Qingyue sorrise freddamente quando sentì l’opinione che Yun Che aveva di lei: “Te lo ripeto ancora una volta. Ormai non sono solo Xia Qingyue, sono anche l’Imperatrice degli Dei Lunari!”


In quell’istante, un lampo di luce lunare brillò di fronte a Xia Qingyue e una giovane fanciulla vestita di blu si inchinò a fondo davanti a lei: “Imperatrice, la Dea del Brahma chiede udienza!”
                                


                                



