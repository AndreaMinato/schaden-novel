---
title: Capitolo 1506 – Messia
pubDate: 2025-03-10T08:57:10.458Z
tags:
    - atg
---


<em><strong>Capitolo regolare, 0 in coda, 4/10 donazione</strong></em>


<em><strong>-Alstor</strong></em>






Jie Yuan guardò verso est, anziché osservare anche una sola delle persone che la stavano fissando da tutto il Palco degli Dei. Disse freddamente: “Dovreste sapere tutti perché sono qui!”


Le sue parole distaccate tolsero il fiato a tutti per qualche secondo.


“Umpf!” Jie Yuan sbuffò con indifferenza, prima di continuare: “I membri del mio Clan torneranno fra un mese, e a dire il vero, all’inizio non mi importava affatto cosa vi avrebbero fatto o cosa vi sarebbe successo. Ma adesso, ho cambiato idea.”


“Ho deciso che i membri del mio Clan non possono tornare nel Caos Primordiale. Fra sei giorni, anche io stessa lascerò il Caos Primordiale. Tutti voi non avete più nulla di cui preoccuparvi.”


Jie Yuan si voltò con indifferenza, sembrava quasi che stesse per andarsene da un momento all’altro.


Tutti sapevano già cosa avesse scelto, ma sentendola dire personalmente, i loro cuori cominciarono comunque a battere all’impazzata dalla gioia.


Fin dal ritorno di Jie Yuan, quei sovrani assoluti del Caos Primordiale si erano continuamente sentiti come se sulle loro schiene gravasse una montagna immensa quanto il cielo stesso, opprimente e inevitabile. E dopo aver scoperto che un centinaio di Diavoli sarebbero tornati nel Caos Primordiale, avevano continuato a preoccuparsi giorno e notte.


Ma ora, Jie Yuan aveva personalmente promesso di impedire quella catastrofe, quasi come in un sogno...


Come avrebbero potuto non esserne entusiasti?


In quel momento, ogni Imperatore Divino si sentiva sul punto di scoppiare in lacrime dalla gratitudine.


L’Imperatore dell’Eternità sollevò lo sguardo e fece un passo verso Jie Yuan. Poi, disse senza riuscire a contenere la sua felicità: “Non dimenticheremo mai che lei è stata disposta a sacrificare sé stessa e il suo Clan per il Caos Primordiale. Non dimenticheremo mai la sua gentilezza, la sua compassione e il suo altruismo. È un vero peccato che siamo troppo piccoli e insignificanti per poter ripagare il suo favore… La prego, accetti almeno il mio inchino!”


Le parole e le azioni dell’Imperatore dell’Eternità fecero superare il timore a tutti gli altri presenti, che si inchinarono profondamente a loro volta. Le loro grida di gratitudine riecheggiarono per parecchio.


“Compassione? Altruismo?” Tuttavia, gli occhi di Jie Yuan si restrinsero e le sue labbra si incurvarono in un ghigno, come se avesse sentito una battuta di pessimo gusto: “Che mucchio di mortali sciocchi e ingenui che siete. Credete davvero che lo faccia per il vostro bene?”


“Heh, credevate davvero che questo mondo patetico sia degno del mio sacrificio?”


L’Imperatore dell’Eternità e tutti gli altri rimasero pietrificati, quando sentirono quella risposta.


“C’è una sola persona che dovete ringraziare, ma non sono io!” disse freddamente Jie Yuan: “Se restassi qui, non porterei altro che morte e distruzione. Ma quale compassione? Ma quale altruismo? Credete che quelli come voi e il vostro mondo siano degni della mia attenzione!?”


“Il motivo per cui alla fine ho scelto di lasciare il Caos Primordiale è perché qualcuno ha lenito il più grande rimpianto della mia vita ed esaurito il mio ultimo desiderio! Sono l’Imperatrice Diabolica Colpo Celeste Nemesi dei Diavoli! Per me sarebbe un disonore essere in debito con un misero mortale! Il motivo per cui ho scelto di lasciare il Caos Primordiale e tradire i membri del mio Clan è solo quello di ripagare il favore che ho ricevuto e mantenere la mia parola. La mia decisione non ha nulla a che fare con nessun altro!”


“E questa persona, è Yun Che!”


Per un po’, tutti fissarono Yun Che, scioccati e increduli.


“Farete meglio a ricordare il suo nome e questa sua impresa virtuosa per il resto delle vostre vite! Non dimenticate mai chi è stato a salvarvi dall’abisso della disperazione, quando vi godrete la vostra vita qui nel Caos Primordiale!”


Jie Yuan venne avvolta da un lampo di luce nera e scomparve nel nulla, prima ancora di finire di parlare, nessuno riuscì più a vederla né a percepirla, e anche quella pressione più soverchiante del cielo stesso svanì. Tutti si sentirono come se un macigno fosse stato sollevato dalle loro spalle, esausti, ma al tempo stesso provarono un grande sollievo. Quest’ultimo venne a sua volta rapidamente sostituito da espressioni piene di gioia… anche se la catastrofe non si era mai davvero verificata, nessuno aveva mai avuto più chiaramente che in quell’istante la sensazione di essere giunto alla luce in fondo a un tunnel.


“Allora è vero… è vero!” esclamò l’Imperatore dei Qilin, sollevando lo sguardo. Anche se era uno dei cinque Imperatori Divini della Regione Occidentale, per poco non gli sfuggì una lacrima.


“Già, è tutto merito di Yun Che.” disse l’Imperatore del Drago Blu, accanto a lui, fissando Yun Che: “Lui è davvero… è davvero l’unica persona al mondo degna del titolo di Messia!”


“Merita tutti i nostri più sinceri ringraziamenti, indipendentemente dal nostro status e dalla nostra anzianità.” Aggiunse l’Imperatore del Qilin.


L’Imperatore del Drago Blu si voltò verso Long Bai e gli chiese: “Lei cosa ne pensa, Imperatore del Drago?”


“Fate come credete.” Rispose l’Imperatore del Drago, con indifferenza.


In pochi secondi, Yun Che venne completamente circondato. Tutte le persone intorno a lui erano Divine Master fra i più potenti al mondo.


L’avevano già fatto quando Jie Yuan era tornata nel Caos Primordiale. In quell’occasione, speravano che Yun Che potesse far cambiare idea all’Imperatrice Diabolica Colpo Celeste Nemesi dei Diavoli, in quanto unico erede del Dio Malvagio. Dopotutto, anche un suo minimo ammorbidimento avrebbe potuto portare a meno distruzione, e alla salvezza di molte vite.


Nessuno avrebbe mai immaginato che Yun Che potesse far cambiare idea così radicalmente all’Imperatrice Diabolica Colpo Celeste Nemesi dei Diavoli.


Nessuno poteva immaginare che l’Imperatrice Diabolica Colpo Celeste Nemesi dei Diavoli avrebbe promesso di impedire ai membri del suo Clan di tornare nel Caos Primordiale!


Ancora meglio, l’Imperatrice Diabolica Colpo Celeste Nemesi dei Diavoli in persona aveva dichiarato di aver cambiato idea solo grazie a Yun Che!


“Giovane Divino Yun, ti prego di accettare l’inchino di questo anziano!” disse l’Imperatore dell’Eternità, inginocchiandosi. Era l’Imperatore Divino più rispettato della Regione Orientale, e quasi tutti i praticanti del mistero più potenti del Regno degli Dei erano lì radunati. Tuttavia, si inginocchiò a fondo, con il capo quasi più in basso del ginocchio, e alle sue spalle si inchinarono a fondo anche i suoi figli, i suoi nipoti e i Guardiani.


Yun Che rispose: “Sta esagerando, Imperatore. Ho agito semplicemente per i miei interessi personali, in quanto abitante di questo mondo. Inoltre, in realtà non ho fatto niente di che. Sua Maestà l’Imperatrice Diabolica, in fin dei conti, ha preso spontaneamente la sua decisione.”


“Ti sbagli, Giovane Divino Yun.” L’Imperatore dell’Eternità scosse la testa e rispose con serietà: “Se non fosse stato per te, i Diavoli avrebbero devastato il Regno degli Dei e l’intero Caos Primordiale, dopo il loro ritorno. Sei il salvatore del mondo, quindi non c’è inchino, lode o ringraziamento che non meriti. Tutti gli abitanti dell’universo, comprese le generazioni future, ricorderanno in eterno il tuo nome!”


L’Imperatore dell’Eternità sembrò particolarmente entusiasta quando lo disse e anche tutti gli altri Divine Master intorno a Yun Che annuirono, d’accordo con lui. Proprio come l’Imperatore dell’Eternità, continuarono a lodare e a inchinarsi di fronte a Yun Che…


Messia… da quel giorno in poi, quel titolo non sarebbe più stato solo una speranza in cui credere. Sarebbe rimasto per sempre nelle menti di tutte e avrebbe accompagnato Yun Che per il resto della sua vita.


Yun Che guardò oltre la folla, posando immediatamente lo sguardo su Xia Qingyue. Lei gli sorrise delicatamente, quando i loro sguardi si incrociarono.


Era il più bel sorriso che Xia Qingyue gli avesse mai rivolto da quando si erano incontrati nel Regno degli Dei, anni prima. Penetrò nella sua mente come una pioggia delicata, e lo spinse a sorridere serenamente a sua volta, senza che se ne rendesse conto.


Due ore più tardi, finalmente la folla lasciò in pace Yun Che, ma nessuno lasciò ancora il Regno dell’Eternità.


Tutti sapevano che l’Imperatrice Diabolica Colpo Celeste Nemesi dei Diavoli se ne sarebbe andata attraverso il passaggio spaziale nella parete del Caos Primordiale qualche giorno dopo. Poi, lo avrebbe distrutto e li avrebbe salvati da quella calamità una volta per tutte, prima ancora che si verificasse. Naturalmente, nessuno voleva perdersi quel momento storico.


In quel momento, l’intero destino del Caos Primordiale sarebbe cambiato per sempre. E non ci sarebbe mai più stato un evento del genere.


Neppure Yun Che se ne andò. Andò dall’Imperatore dell’Eternità per parlare con lui in privato.


“Imperatore, vorrei discutere con lei di una cosa.”


L’atteggiamento dell’Imperatore dell’Eternità nei confronti di Yun Che era cambiato drasticamente ancora una volta. Anziché trattarlo come un giovane molto al di sotto del suo livello, gli sorrise amichevolmente e rispose con rispetto: “Giovane Divino Yun, non devi essere così formale. Chiedimi pure qualsiasi cosa tu voglia.”


Non solo stava parlando a Yun Che come se fosse davvero un Messi e un dono dei Cieli, ma gli aveva pure detto di chiedergli qualunque cosa.


Yun Che rispose frettolosamente: “Non oserei mai abusare della sua generosità, Imperatore. Vorrei discutere con lei di un argomento che potrebbe porla di fronte a una scelta difficile, ma la prego di lasciarmi il tempo di spiegarle tutto nei dettagli, anziché rifiutare subito.”


L’Imperatore dell’Eternità era ancora tutto un sorriso, e rispose: “Hehe, dimmi pure tutto ciò che vuoi. Se questo vecchietto potrà soddisfare la tua richiesta, lo farà più che volentieri.”


“Si tratta dell’Infante Diabolico.”


L’espressione dell’Imperatore dell’Eternità si irrigidì per un istante, ma si limitò ad aspettare che Yun Che continuasse, senza dire nulla.


“Imperatore, di sicuro è abbastanza intelligente da aver capito da chi ho ricevuto l’Eredità del Dio Malvagio.” Yun Che guardò tranquillamente l’Imperatore dell’Eternità e parlò apertamente.


Dopo qualche secondo di silenzio, l’Imperatore dell’Eternità sospirò piano e rispose: “Dall’Infante Diabolico, vero…”


La notizia che la Dea Stellare del Massacro aveva trovato l’Eredità del Dio Malvagio si era diffusa rapidamente, anni prima. Anche se in pochi ci avevano creduto, lo sapevano praticamente tutti.


Le stranezze riguardanti Yun Che – la sua folle corsa nel Regno degli Dei Stellari, l’ormai pubblico fatto che possedesse l’Eredità del Dio Malvagio, e il fatto che gli stesse parlando dell’Infante diabolico in tono così serio…


Ovviamente, l’Imperatore dell’Eternità collegò tutti i puntini.


“Esatto!” confermò Yun Che. Non si oppose al fatto che Jasmine fosse stata chiamata “l’Infante Diabolico”, e non l’avrebbe mai fatto, perché lui l’avrebbe sempre accettata completamente. Jasmine ormai era l’Infante Diabolico, e l’Infante Diabolico era Jasmine: “Più di dieci anni fa, si diffuse la voce della sua morte, vero? In realtà, rimase con me per tutto quel tempo. Aveva davvero trovato l’Eredità del Dio Malvagio nella Regione Meridionale, ma per una serie di ragioni molto particolari, quando ci incontrammo scelse di donarla a me, anziché utilizzarla per sé stessa.”


“Quindi, nulla di tutto questo sarebbe mai accaduto se non fosse stato per lei.” Dichiarò seriamente Yun Che: “In altre parole, in realtà è stata lei a salvarci tutti!”


L’Imperatore dell’Eternità aveva un’espressione combattuta. Dopo un sospiro, rispose: “Ma ormai non è più la Dea Stellare del Massacro di un tempo. È stata posseduta dalla Ruota dell’Infante Diabolico, il tesoro divino più crudele, spaventoso e malvagio di tutti, no?”


“Si sbaglia, Imperatore. Tutti voi vi siete sbagliati, fin dall’inizio. Lei… non è mai stata posseduta dalla Ruota dell’Infante Diabolico!”


L’Imperatore dell’Eternità corrugò visibilmente la fronte: “Cosa intendi dire?”


“La Ruota dell’Infante Diabolico era in mano sua da molto tempo.” Spiegò lentamente Yun Che: “Tuttavia, l’Infante Diabolico non la sta usando come ospite! L’ha riconosciuta come sua Maestra! È l’Infante Diabolico, ma non nel modo in cui credete voi. Per essere più precisi, è la Maestra dell’Infante Diabolico e riesce a controllarlo appieno!”


“Io…” L’Imperatore dell’Eternità era ancora accigliato. Anche se lo stava dicendo Yun Che in persona, faceva comunque fatica a crederci: “Non sto dicendo che non ti credo, Giovane Divino Yun, ma l’Infante Diabolico è così potente da far rabbrividire chiunque anche solo leggendo i registri storici a riguardo. Probabilmente, è a un livello persino superiore a quello degli Dei della Creazione e Imperatori Diabolici.”


“Un oggetto così terrificante non potrebbe essere controllato appieno neppure dagli Dei della Creazione e dagli Imperatori Diabolici, quindi com’è possibile che abbia riconosciuto una semplice mortale come sua Maestra?”


L’obiezione dell’Imperatore dell’Eternità era perfettamente corretta. La sua logica era inconfutabile.


Yun Che rispose: “Ha ragione, Imperatore. La Ruota dell’Infante Diabolico è così potente che quelli come noi non potrebbero mai comprendere la sua forza o la sua volontà. Posso capire perfettamente perché lei non riesca a credere che la Dea Stellare del Massacro sia diventata sua Maestra. Tuttavia, di certo non avrebbe mai creduto neppure che Sua Maestà l’Imperatrice Diabolica fosse pronta a sacrificare sé stessa e il suo intero Clan per proteggere il Caos Primordiale, vero?”


L’Imperatore dell’Eternità non seppe come rispondere.
                                


                                



