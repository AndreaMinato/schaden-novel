---
title: Capitolo 1508 – Conclusione Perfetta
pubDate: 2025-03-10T08:57:10.459Z
tags:
    - atg
---


<em><strong>Capitolo regolare, 0 in coda, 4/10 donazione</strong></em>


<em><strong>-Alstor</strong></em>


“La mia parola vale quanto l’oro, non infrangerei mai una promessa!” disse Yun Che, con una determinazione ferrea: “E questo è ciò che anche lei desidera!”


“Imperatore, deve capire che non sto cercando di salvare solamente Jasmine, ma anche l’intero universo. Quindi, noi due abbiamo bisogno che lei ci faccia una promessa.”


Ricevere una promessa dall’Imperatore Divino più rispettato della Regione Orientale sarebbe stato sufficiente.


Senza alcun dubbio, dopo tutto ciò che era successo l’Imperatore dell’Eternità non avrebbe mai dubitato della parola di Yun Che. Ciò che disse stupì ancora una volta l’Imperatore dell’Eternità… Era vero, se l’Infante Diabolico avesse realmente lasciato per sempre il Regno degli Dei, allora Yun Che non avrebbe salvato “solo lei”. Avrebbe salvato di nuovo anche l’intero universo.


Dopo la crisi dell’Imperatrice Diabolica e dei Diavoli, sarebbe stato risolto improvvisamente anche il problema dell’Infante Diabolico, rimasto per tutto il tempo nei loro cuori come una spina velenosa.


“Sei sicuro che… che questo è ciò che desidera anche l’Infante Diabolico?” l’Imperatore dell’Eternità voleva essere certo di ciò che Yun Che aveva detto, e nel suo tono c’era anche un entusiasmo impossibile da nascondere.


“Sì, ne sono sicuro!” Yun Che guardò l’Imperatore dell’Eternità dritto negli occhi, e ognuna delle sue parole riecheggiò nell’aria: “Quando l’Imperatrice Diabolica Colpo Celeste Nemesi dei Diavoli se ne andrà, anche io lascerò il Regno degli Dei insieme all’Infante Diabolico. Però, vorrei che… gli abitanti del Regno degli Dei lascino per sempre in pace il pianeta dove vivremo.”


Yun Che stava anche dicendo all’Imperatore dell’Eternità, seppur vagamente, che per molti anni anche lui non sarebbe tornato nel Regno degli Dei.


“Ottimo! Ottimo!”


Dopo aver ripetuto due volte la parola “ottimo”, l’Imperatore dell’Eternità continuò: “Credo sinceramente che la Dea Stellare del Massacro non sia stata sottomessa dalla Ruota dell’Infante Diabolico, ma che anzi ne è diventata la Maestra. Inoltre, annuncerò anche che lascerà per sempre il Regno degli Dei… io, l’Imperatore dell’Eternità, giurerò pubblicamente di non disturbare né avvicinarmi mai al pianeta dove andrete a vivere.”


L’Imperatore dell’Eternità era un uomo che aveva sempre mantenuto le sue promesse. Il suo giuramento sarebbe presto riecheggiato nell’intero Regno dell’Eternità.


L’Imperatrice Diabolica Colpo Celeste Nemesi dei Diavoli non se n’era ancora andata, e neppure Yun Che se n’era ancora andato insieme a Jasmine. Non c’era ancora alcuna certezza. Quindi, l’Imperatore dell’Eternità non utilizzò la Voce dell’Eternità, che avrebbe raggiunto l’intera Regione Orientale. Al contrario, annunciò il messaggio solamente a tutto il Regno dell’Eternità.


In quel momento, nel Regno dell’Eternità erano radunati ben tredici Imperatori Divini provenienti da tre diverse Regioni Divini. E sembrava che vi si trovassero anche tutti i Reami Stellari Superiori!


Praticamente, l’annuncio venne ricevuto dall’intero Regno degli Dei.


La sua promessa pubblica fu identica a quella che aveva fatto in privato a Yun Che. Anche se la poté annunciare solo al Regno dell’Eternità, il suo prestigio e la sua reputazione erano più che sufficienti per non dubitare della sua parola!


Quell’annuncio pubblico dell’Imperatore dell’Eternità avrebbe sicuramente causato grande scompiglio fra gli Imperatori Divini e i Divine Master. Proprio come l’Imperatore dell’Eternità, per loro l’Infante Diabolico era stato una minaccia costante, che aveva gravato sulle loro menti ancora prima dell’Imperatrice Diabolica e del ritorno dei Diavoli.


Ora che sia la crisi dell’Imperatrice Diabolica sia quella dei Diavoli stavano per essere risolte, sarebbe rimasta solo quella dell’Infante Diabolico. Perciò, quella promessa dell’Imperatore dell’Eternità che riecheggiò improvvisamente nel cielo fece battere il cuore all’impazzata a tutti.


Dopo aver lasciato il Regno dell’Eternità, Yun Che evocò il Palazzo Celestiale della Luna Evanescente, ma subito dopo percepì improvvisamente l’aura di qualcuno. Dopo essersi voltato, vide di fronte a sé Xia Qingyue, che si stava avvicinando camminando lentamente.


“Torni nel Regno della Canzone Glaciale?” Domandò lei.


“Mn, ma prima devo fare un salto nel Regno Divino dell’Inizio Assoluto.” Rispose Yun Che, con un sorriso radioso, mentre guardava Xia Qingyue avvicinarsi piano.


“La tua mossa è stata geniale.” Disse a bassa voce Xia Qingyue.


Yun Che spalancò gli occhi e sul suo viso comparve un’espressione strana, volutamente esagerata: “Sai davvero fare dei complimenti?”


Xia Qingyue ignorò la sua battuta e i suoi occhi, brillanti come selle ma simili a lune, osservarono il paesaggio in lontananza… nella direzione in cui sembrava trovarsi la Stella Polo Blu: “Tre anni fa, l’Infante Diabolico ha ucciso un Imperatore Divino subito dopo essersi risvegliato, insieme ad alcuni fra i Divine Master più importanti dei Reami Sovrani. Un potere così terrificante ha ovviamente creato un panico senza precedenti, lasciando una grande ombra nel cuore di tutti gli abitanti del Regno degli Dei. Così, tutti i Reami Sovrani hanno dispiegato i loro membri più potenti e l’Imperatore del Drago stesso ha guidato personalmente la ricerca disperata di eventuali tracce lasciate dall’Infante Diabolico.”


“Tutto questo, con l’obiettivo di utilizzare ogni metodo a loro disposizione per ucciderla mentre era ancora ferita gravemente ed esausta. Ma quando non hanno ottenuto alcun risultato, non hanno esitato a ordinare a tutti gli altri Reami Stellari di mobilitarsi, per aiutarli nella ricerca… Perché sapevano che se l’Infante Diabolico si fosse ripreso completamente, non avrebbero praticamente avuto più alcuna speranza, e che li avrebbe attesi una catastrofe peggiore del più spaventoso fra gli incubi.”


“Eppure, dopo tre anni non hanno comunque ottenuto alcun risultato. In effetti, nel corso del terzo anno, i Reami Sovrani a dire il vero hanno richiamato i loro membri più potenti, continuando solo in apparenza a cercarla… perché sapevano che molto probabilmente aveva ormai recuperato tutte le sue forze, e non potevano ignorare il fatto che probabilmente chiunque l’avesse trovata avrebbe solo firmato la propria condanna a morte.”


“Lo so bene, ecco perché ho offerto al Regno degli Dei un modo per uscire da questa situazione.” Disse Yun Che, accennando un sorriso: “Ho promesso a nome di entrambi che lei non causerà mai distruzione nel Regno degli Dei, e che non vi tornerà mai più. Questo, sommato al fatto che l’Imperatore dell’Eternità ha già accettato e reso pubblico il suo giuramento, fa in modo che nessuno abbia più alcun motivo per fare del male a Jasmine, in futuro.”


Ovviamente, bisognava anche considerare che non avrebbero avuto il coraggio di attaccarla.


Ciò che Yun Che aveva detto all’Imperatore dell’Eternità non erano solo argomentazioni astratte, erano fatti! Erano fatti di cui tutti gli Imperatori Divini erano perfettamente consapevoli!


Considerato il terrificante potere di Jasmine, che avrebbe potuto sconfiggere chiunque, e inserendo nell’equazione anche la sua velocità senza pari e la sua abilità nel nascondersi, chi avrebbe mai potuto fermarla, se davvero avesse desiderato seminare distruzione per l’universo?


Se avesse davvero voluto uccidere qualcuno, anche un Imperatore Divino, chi avrebbe potuto nascondersi da lei in eterno?


All’inizio, avevano deciso di cercare Jasmine così disperatamente solo perché era esausta e ferita gravemente. Ma ora che si era ripresa del tutto… c’era anche un solo Reame Sovrano che avrebbe osato provocarla?


Tuttavia, in quanto Reami Sovrani, in vetta all’intero Regno degli Dei, erano costretti a continuare la ricerca e, se l’Infante Diabolico fosse ricomparso, avrebbero fatto di tutto per ucciderlo, non importava quanto ne fossero spaventati. Altrimenti, l’intero universo avrebbe messo in dubbio la loro autorità. In una situazione simile, se Jasmine fosse comparsa in pubblico sarebbe stato difficile gestire le conseguenze.


L’Infante Diabolico, inizialmente spietato, assetato di sangue e temuto da tutti, non sarebbe mai più tornato nel Regno degli Dei. Inoltre, le promesse del Messia e dell’Imperatore dell’Eternità, il più prestigioso fra gli Imperatori Divini della Regione Orientale, erano state semplicemente musica celeste per tutti gli abitanti più potenti del Regno degli Dei, lì radunati quel giorno. Questo valeva soprattutto per i membri dei Reami Sovrani, che avevano la “responsabilità” di uccidere l’Infante Diabolico!


Quindi, la promessa di Yun Che in effetti aveva fornito all’intero Regno degli Dei una via d’uscita da quella terribile situazione… dopotutto, non importava molto che l’Infante Diabolico vivesse nel Regno degli Dei o nei piani d’esistenza inferiori.


“In questo modo, la Stella Polo Blu diventerà un luogo proibito per tutti gli abitanti del Regno degli Dei, che dovranno tenersi alla larga per via dell’Infante Diabolico. Chiunque osasse offendere la Stella Polo blu farebbe infuriare l’intero Regno degli Dei.”


Era stato l’Infante Diabolico a promettere di lasciare il Regno degli Dei. Chiunque avesse osato offendere il pianeta sul quale si sarebbe recata, suscitando la sua ira, avrebbe scatenato una catastrofe sul Regno degli Dei… Yun Che era sicuro che se qualcuno fosse stato così stupido da farlo, tutti gli Imperatori Divini sarebbero stati impazienti di saltargli addosso e farlo a pezzi con le loro stesse mani.


Era molto probabile che, dopo il ritorno di Jasmine e Yun Che sulla Stella Polo Blu, le tre Regioni Divine avrebbero subito vietato a chiunque di avvicinarsi alla zona in cui si trovava.


“L’Imperatrice Diabolica Colpo Celeste Nemesi dei Diavoli sta per lasciare il Caos Primordiale, e distruggerà il passaggio dimensionale prima che i Diavoli possano usarlo per rientrarvi. Le calamità dell’Imperatrice Diabolica e dei Diavoli non si sono mai davvero verificate, e questa soluzione è semplicemente perfetta, risolverà tutti i problemi.” Continuò lentamente Xia Qingyue: “E tu diventerai davvero il Messia che ha salvato l’universo. Tutti, dalla più insignificante delle formiche al più prestigioso degli Imperatori Divini, saranno in debito con te! Da ora in poi, finché questa aureola rimarrà sulla tua testa, chiunque osi mancarti di rispetto susciterà l’ira dell’intero universo.”


“L’Infante Diabolico potrà tornare con te sulla Stella Polo Blu e non tornare mai nel Regno degli Dei. Sono sicura che questo è ciò che voi due desiderate più di ogni altra cosa, e in questo modo toglierete anche un fardello dalle spalle del Regno degli Dei. Al tempo stesso, lei diventerà la divinità a guardia sia della tua vita sia della Stella Polo Blu. Così, anche se dovessi perdere la fama di aver salvato l’universo, nessuno oserebbe comunque fare del male a te o al tuo pianeta… e anche io, finalmente, potrò tornare a casa senza preoccupazioni né rimpianti.”


“Tutto questo è assolutamente perfetto, sarebbe impossibile raggiungere una conclusione migliore.” Disse delicatamente Xia Qingyue, mentre le sue labbra si inarcavano in un meraviglioso sorriso: “A quanto pare, tutte le mie preoccupazioni erano superflue. Forse tu… hai davvero ricevuto la benedizione dei Cieli.”


“Haha, può essere.” Yun Che ridacchiò. Non si sentiva così tranquillo da molto tempo: “Quando intendi tornare a casa?”


“Quando vi tornerete anche tu e l’Infante Diabolico.” La risposta di Xia Qingyue fu inaspettata: “Quando tornerete sulla Stella Polo Blu, vorrei davvero incontrarla, sono curiosa di sapere per che tipo di persona tu sia stato disposto a morire senza rimpianti e a prestare un giuramento solenne di fronte all’intero Regno degli Dei.”


“…” Yun Che si strofinò la punta del naso e la guardò con uno strano bagliore negli occhi: “Non sarai mica… gelosa, vero?”


“Quando sarà il momento, ricordati di inviarmi una trasmissione sonora.” Disse Xia Qingyue, subito prima di voltarsi e andarsene. Il suo atteggiamento e l’impressione che aveva dato a Yun Che erano completamente diversi da quelle dell’ultima volta in cui si erano incontrati…. Era come se si fosse liberata da una grande preoccupazione, il suo volto aveva perso parte della sua freddezza spaventosa, guadagnando invece una sorta di bellezza eterea e sovrannaturale.


“Oh, giusto.” Xia Qingyue si voltò leggermente verso di lui e gli disse: “Il titolo di Messia è davvero un’aureola incredibilmente luminosa da portare sul proprio capo, ma non dovresti dargli troppa importanza. Si basa pur sempre sull’appoggio e la generosità dei potenti verso una persona più debole. Si tratta di un titolo molto più fragile di quanto possa sembrare. Soltanto quando sarai abbastanza forte, verrai davvero rispettato in tutto l’universo e nessuno oserà dubitare che tu ne sia davvero stato il salvatore!”


Yun Che rimase a bocca aperta, mentre osservava la schiena di Xia Qingyue, ormai distante: “A quanto pare, non perderà mai la sua abitudine d’essere sempre una guastafeste. E non riesco a capire da chi l’abbia presa!”


…………………


Regno Divino dell’Inizio Assoluto.


Yun Che portò di nuovo Qianye Ying’er in quel luogo. Ma stavolta, non ebbe bisogno di rilasciare l’aura della Perla del Veleno Celeste, perché fu Jasmine a raggiungerlo di sua spontanea volontà.


“Jasmine!”


Yun Che avanzò rapidamente e il sorriso sulle sue labbra fu così grande da lasciar intuire molto a Jasmine. Abbracciò l’esile e meravigliosa ragazza, stringendola subito al proprio petto, e le sussurrò ad un orecchio: “Il Regno dell’Eternità ha promesso di tollerare la tua esistenza e non farti mai più del male. Per di più, l’ha giurato pubblicamente, quindi devi ammettere la tua sconfitta e venire via con me.”


“Davvero?” Jasmine non cercò di divincolarsi dal suo abbraccio, ma scosse delicatamente la testa contro il suo petto: “Non ti credo.”


“Ne ho le prove, quindi non puoi accusarmi di mentire.” Yun Che sorrise dolcemente e prese una piccola, comune pietra misteriosa dell’Immagine. La agitò di fronte agli occhi di Jasmine con un ghigno sul volto, prima di mostrarle le immagini e le parole che vi erano registrare.


Jasmine riconobbe subito il cuore del Regno dell’Eternità. Ma ad essere importante non era il luogo, era la voce che riecheggiava nel cielo del Regno dell’Eternità.


Era la voce dell’Imperatore dell’Eternità. Anche se quella era solo una registrazione, si potevano comunque percepire il suo profondo potere e il suo tono prestigioso.


Stava giurando personalmente che avrebbe permesso all’Infante Diabolico di vivere nei piani d’esistenza inferiori e che non l’avrebbe mai più disturbata.


Gli occhi neri ma brillanti come stelle di Jasmine divennero incredibilmente lucidi. Sapeva bene che l’Imperatore dell’Eternità odiava ardentemente le persone malvage. Eppure, aveva dato la sua parola, in parte perché aveva estremamente paura di lei, in parte per mantenere la promessa che aveva fatto a Yun Che. Si stava discostando parecchio dal rigido codice morale a cui si era sempre aggrappato, il che era incredibilmente difficile per lui.


“E non solo l’Imperatore dell’Eternità.” Yun Che sorrise e continuò: “Credo di aver sottovalutato quanto tu li abbia terrorizzati. Quando l’Imperatore dell’Eternità ha reso pubblica la sua promessa, pensavo che in molti sarebbero stati scioccati e confusi, che avrebbero messo in discussione la sua decisione. Eppure, con mia grande sorpresa, quasi tutti si sono semplicemente sentiti sollevati, come se fossero stati liberati da un incubo.”


“Scommetto che faranno generose offerte ai loro antenati, per festeggiare di non averti provocata. A giudicare dalla loro reazione di oggi, se anche ti fossi fatta viva e li avessi attaccati, non sono sicuro che avrebbero fatto tutto il possibile per ucciderti.”


“Ma da adesso in poi, dovrai restare con me sulla Stella Polo Blu. Forse, non potrai mai più mettere piede nel Regno degli Dei per il resto della tua vita. Non… non ti dispiace, vero?”


“Umpf!” Jasmine si voltò a lato e, come se non fosse molto soddisfatta, rispose infastidita: “Ormai hai già deciso al posto mio, cosa potrei fare?”


<em>La Stella Polo Blu… il continente del Cielo Misterioso… L’Regno Demoniaco Illusorio… Yun Che…</em>


Gli occhi di Jasmine si illuminarono gradualmente… avrebbe davvero potuto tornare sulla Stella Polo Blu? In quel luogo che, ormai da anni, credeva di poter rivedere solo nei suoi sogni… e nessuno li avrebbe mai più braccati o disturbati?


C’era davvero qualcosa nel Regno degli Dei che le dispiacesse abbandonare? Il suo passato, il suo odio… non poteva forse lasciarseli alle spalle?


<em>Possibile che tutto questo sia reale e non un sogno?</em>
                                


                                



