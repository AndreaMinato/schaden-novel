---
title: Capitolo 1511- Xuanyin
pubDate: 2025-03-10T08:57:10.459Z
tags:
    - atg
---


<em><strong>Capitolo regolare, 0  in coda, 4/10 donazione</strong></em>


<em><strong>-Alstor</strong></em>






“Maestra di Palazzo Bingyun.” Dopo che Shui Meiyin se ne fu andata, Yun Che rimase immobile di fronte a Mu Bingyun.


“La Maestra della setta mi ha appena comunicato alcune cose con una trasmissione sonora,” disse Mu Bingyun: “E’ davvero incredibile che tu sia riuscito a ottenere un risultato simile persuadendo l’Imperatrice Diabolica. Sono sicura che in futuro verrai venerato come Messia dall’intero universo. Il tuo nome resterà in eterno negli annali storici, e anche il Regno della Canzone Glaciale condividerà la tua gloria.”


“Ecco… a essere onesti, ho solo fatto ciò che potevo. Il fattore più importante è che l’Imperatrice Diabolica sia stata disposta a sacrificarsi per aiutarci.”


Yun Che fin dall’inizio aveva ben chiara una cosa: anche se lui aveva influenzato notevolmente l’esito finale, e anche se l’Imperatrice Diabolica Colpo Celeste Nemesi dei Diavoli gli aveva detto di ricordare per sempre di essere il salvatore del mondo, in realtà… Jie Yuan aveva preso quella decisione soprattutto di sua spontanea volontà.


“Hai anche sfruttato il tuo prestigio e la tua fama di Messia per risolvere alla perfezione la questione della Dea Stellare del Massacro, trovandole una nuova casa. Credo che né per te, né per lei, né per l’intero Regno degli Dei potesse esserci un finale migliore. Ti faccio le mie congratulazioni.”


Sulle sue labbra c’era un lieve sorriso, appena accennato. Yun Che l’aveva vista sorridere ben poche volte.


Yun Che sospirò con nostalgia: “Se lei anni fa non mi avesse portato nel Regno degli Dei, Maestra di Palazzo Bingyun, ciò che è successo oggi non sarebbe mai accaduto, e non l’avrei neppure vista un’altra volta in vita mia. Non dimenticherò mai che lei è una delle persone a cui devo di più in assoluto.”


Mu Bingyun scosse piano la testa e rispose: “Non ho fatto niente di che. Tutto ciò che hai ottenuto, te lo sei meritato. Da ora in poi, grazie alla protezione della Dea Stellare del Massacro, nessuno oserà mai avvicinarsi alla Stella Polo Blu. Finalmente, non dovremo mai più preoccuparci della tua sicurezza né di quella del tuo pianeta.”


“Maestra di Palazzo Bingyun,” disse Yun Che: “Per caso… ha qualcosa da dirmi?”


“Ah, non è nulla. Solo che non so se dovrei ricordarti una certa cosa oppure no… In effetti, forse non dovrei.” Rispose lei, in tono tranquillo.


Yun Che: “…”


Mu Bingyune gli chiese: “Sai perché, esattamente, la Maestra della setta non si è opposta al matrimonio fra te e la principessina del Regno Luce di Gemma, anzi, ha anche fatto di tutto per anticiparlo ogni volta che ne ha avuta l’occasione?”


Yun Che era sorpreso, non capiva perché Mu Bingyun gli avesse fatto quella domanda, ma dopo averci pensato per qualche secondo, rispose: “All’inizio, la Maestra diceva che il Regno Luce di Gemma è molto potente e rispettato nella Regione Orientale, e che Shui Meiyin è la figlia più amata dal Realm King. Se fossi diventato genero del Realm King del Regno Luce di Gemma, considerata la situazione in cui mi trovavo ne avrei tratto grandi benefici, che in futuro mi avrebbero aiutato.”


Mentre osservava l’espressione imperscrutabile sul volto di Mu Bingyun, Yun Che decise di indagare: “Per caso, c’è un altro motivo, oltre a questo?”


Mu Bingyun si voltò leggermente, con lo sguardo puntato in lontananza: “Perché ha affidato con piena fiducia e sincerità una certa cosa… alla principessina del Regno Luce di Gemma.”


“Le ha affidato una certa cosa… con piena fiducia e sincerità?” Yun Che venne stupito da quella risposta: “Cosa significa?”


“Anni fa, nel Regno dell’Eternità, la Principessina del Regno Luce di Gemma si innamorò di te subito dopo il vostro duello. Il suo status era chiaramente prestigioso e senza pari, e la sua bellezza era così straordinaria da catturare l’attenzione di tutti, eppure scelse di corteggiarti con tutto il cuore. Proprio te, che allora avevi uno status semplicemente insignificante, molto inferiore al suo.”


“Anche dopo aver trascorso tremila anni all’interno della Perla dell’Eternità, non è affatto cambiata… fin dall’inizio, non le è mai importato nulla delle vostre origini e delle vostre cariche, non le è mai importato nulla neanche di ciò che pensavano le altre persone. Non ha mai dubitato dei suoi sentimenti per tè, né è mai stata timida o riservata nei tuoi confronti… Anzi, è sempre stata molto diretta, audace e passionale nel rapportarsi con te.”


“Qualunque osservatore esterno noterebbe chiaramente che ti ama sinceramente, e tu dovresti saperlo meglio di chiunque altro. Anche se tu fossi fuoco e lei fosse ghiaccio, sono sicura che sarebbe disposta a sciogliersi pur di stare con te.”


Yun Che non distolse lo sguardo da Mu Bingyun: “Maestra di Palazzo Bingyun, sta dicendo che tutto questo…”


“Anche se la Maestra della setta non l’ha mai detto apertamente, io lo so…” disse Mu Bingyun, e la sua voce danzando nell’aria e fra la neve giunse fin nell’anima di Yun Che: “Lei… lei la ammira sinceramente.”


Yun Che: “…”


“Purtroppo, lei è destinata a non poter mai essere come lei. Quindi, può solo prendere il proprio piccolo desiderio e affidarlo a un’altra persona, che lo possa esaudire al posto suo… Ed è un desiderio piuttosto insulso.” Mu Bingyun abbassò sempre più la voce, man mano che parlava.


Era sorella di Mu Xuanyin, nessun altro aveva con lei un legame stretto quanto il suo, sia nel sangue che nell’anima, perciò nessuno poteva capirla come lei. Mu Xuanyin non le aveva mai confidato quei suoi pensieri, e non avrebbe potuto farlo neppure se l’avesse voluto, però Mu Bingyun come poteva non rendersene conto?


Tuttavia, non sapeva se rivelarlo a Yun Che fosse un errore oppure no. In effetti… nemmeno lei riusciva a capire esattamente perché avesse deciso all’improvviso di dirgli tutto ciò.


“…” Yun Che rimase a bocca aperta, travolto da una totale confusione: “La Maestra… lei…”


“Già, la Maestra…” Mu Bingyun si voltò, chiudendo i suoi occhi meravigliosi: “Credo che lei te l’abbia già detto più di una volta, non è più la tua Maestra. Ma a quanto pare, non hai mai capito il reale significato di quelle parole, o forse… non hai osato crederci.”


“…” Yun Che cominciò a udire un ronzio nella sua testa.


“Considerando la sua personalità e le sue responsabilità, è destino che lei non possa mai e poi mai fare il primo passo. Quindi…”


Un lieve e rassegnato sospirò riecheggiò nell’aria innevata, e dopo un singolo istante, Mu Bingyun era già scomparsa nel nulla.


Nel mezzo di quel mondo bianco, Yun Che rimase immobile, e prima di rendersene conto venne ricoperto da uno spesso strato di neve.


…………………….


Shui Qianheng e Shui Meiyin se ne andarono.


Shui Qianheng era giunto per fissare la data esatta del matrimonio insieme a Mu Xuanyin… e ignorando completamente l’opinione di Yun Che, lo fecero.


Quando Yun Che tornò nella Sala Sacra della Fenice di Ghiaccio, Mu Xuanyin lo stava già aspettando. La visita di Shui Qianheng l’aveva convinta che le affermazioni di Yun Che non erano state affatto esagerate o imprecise. L’Infante Diabolico, l’Imperatrice Diabolica e i Diavoli del suo Clan… tutte e tre queste calamità si erano presentate consecutivamente, una dopo l’altra, ed ognuna di esse sarebbe stata terribile per il mondo intero, eppure erano state tutte prevenute pacificamente, come se niente fosse.


Ed erano state tutte e tre prevenute da Yun Che.


Mu Xuanyin era in piedi davanti a una finestra, e stava osservando in silenzio l’esterno. Non si voltò all’arrivo di Yun Che, e lui capì che stava riflettendo su qualcosa.


Yun Che giunse alle sue spalle e si inchinò rispettosamente, come aveva sempre fatto.


Mu Xuanyin non gli chiese dell’Imperatrice Diabolica né dell’Infante Diabolico. Al contrario, annunciò con tono indifferente: “Il matrimonio fra te e Shui Meiyin si terrà alla fine del prossimo mese. La cerimonia si svolgerà nel Regno Luce di Gemma, e il suo Realm King in persona organizzerà il tutto, ma il Regno della Canzone Glaciale fornirà tutto il supporto necessario. Tu dovrai solo assicurarti di non avere altri impegni in quei giorni.”


“Capisco.” Rispose Yun Che. Non aveva alcuna obiezione… anche se il suo matrimonio con Feng Xue’er, del quale aveva scelto la data insieme ai suoi genitori, si sarebbe tenuto ad appena quattro giorni di distanza.


<em>Sigh! Noi uomini abbiamo vite davvero piene di impegni!</em>


“Allora sei libero di andare.” Disse Mu Xuanyin: “In questo periodo, dovrai sicuramente fare molte cose, quindi non è necessario che resti nel Regno della Canzone Glaciale.”


“…” Yun Che si alzò in piedi, ma non rispose né se ne andò.


“…?” Mu Xuanyin non si voltò, ma inarcò leggermente le sue sopracciglia di ghiaccio.


Yun fece un passo, ma anziché indietro, in avanti. Già prima era molto vicino a Mu Xuanyin, quindi in due soli passi giunse proprio alle sue spalle. Poi, distese le braccia e la avvolse in un delicato abbraccio.


“…!?!?” Mu Xuanyin si irrigidì di colpo dalla testa ai piedi… si dimenticò di divincolarsi, e dimenticò persino come parlare, mentre cadeva in preda al panico e nei suoi occhi gelidi compariva uno sguardo confuso.


Le mani di Yun Che strinsero in vita Mu Xuanyin, e il suo petto si appoggiò contro la sua schiena bianca come la giada. Yun Che chiuse gli occhi e assaporò avidamente il profumo di Mu Xuanyin, unico nel suo genere. Godendosi quel profumo di ghiaccio e neve, che giunse fin nella sua anima come un sogno, sussurrò: “Xuanyin, manca ancora qualche giorno alla partenza dell’Imperatrice Diabolica, quindi perché non mi tieni compagnia nel frattempo?”


Non l’aveva chiamata “Maestra”, ma “Xuanyin”. E non le aveva dato del lei, ma del tu.


Rivolgersi al proprio Maestro col suo nome proprio era davvero una mancanza di rispetto offensiva e disonorevole.


“…” Non si liberò dall’abbraccio di Yun Che, né lo scaraventò via. Al contrario, Mu Xuanyin si limitò a restare assolutamente immobile, pietrificata, ansimando profondamente. Aveva la vista sfocata, e non riusciva a percepire nient’altro oltre a quell’abbraccio e alla sua voce.


“Cosa ne dici?” le domandò ancora Yun Che. Le braccia intorno alla sua vita si stavano stringendo, lentamente e silenziosamente… eppure, non l’aveva ancora spinto via. Yun Che si sentiva in un sogno fantastico, dal quale non avrebbe voluto risvegliarsi mai e poi mai.


“Va bene…”


La risposta che fuoriuscì dalle sue labbra fu la più dolce e ovattata della sua intera vita.


Yun Che sorrise leggermente. Il suo corpo gelido e fatato emetteva chiaramente l’aura più fredda del mondo, ma in quel momento lo fece tremare, trasmettendogli una sorta di calore, bizzarro e inebriante.


“Vorrei anche… farti conoscere i miei genitori.” Disse Yun Che, a voce ancora più bassa: “Laggiù non saremo nel Regno degli Dei, quindi non sarai costretta a essere né il Realm King del Regno della Canzone Glaciale, né la mia Maestra, sarai soltanto te stessa… va bene?”


“…” Mu Xuanyin non accettò, ma neppure rifiutò.


Il mondo venne avvolto da un lungo silenzio, e i due non si dissero altro, ma al tempo stesso non sciolsero quell’abbraccio. In quell’atmosfera sempre più intima secondo dopo secondo, tutto sembrò rimanere in sospeso, come se il tempo si fosse fermato… per parecchio, parecchio tempo.


Finché, a un certo punto… un’esplosione di gelida Energia Misteriosa eruppe improvvisamente da Mu Xuanyin. Non riuscendo a reagire in tempo, Yun Che barcollò all’indietro e cadde violentemente col sedere a terra.


Sul viso di Yun Che comparve un’espressione incredula, e proprio quando stava per dire qualcosa, una ragazza entrò lentamente nella Sala Sacra.


Non appena varcò la soglia della porta, Mu Feixue vide Yun Che disteso a terra, in una posizione decisamente goffa, e Mu Xuanyin che gli dava le spalle, guardando fuori dalla finestra. Per un istante nei suoi occhi comparve uno sguardo incredulo, ma poi si inchinò e disse: “La discepola Mu Feixue porge i suoi saluti alla Maestra. Ho appena ricevuto in una volta sola i messaggi di oltre dieci Reami Superiori diversi, quindi sono venuta qui per riferirle tutto.”


Finalmente, Mu Xuanyin si voltò leggermente a lato e disse con un tono gelido: “Che’er, puoi andare.”


“Ah… sì, questo discepolo si congeda.” Yun Che si rialzò frettolosamente in piedi e si diresse verso la pota… però, con passi piuttosto incerti.


Quando oltrepassò Mu Feixue, lei gli lanciò un’occhiata, e nei suoi stupendi occhi si accese uno strano, lieve bagliore… per qualche ragione, aveva la sensazione che stesse accadendo qualcosa di strano.


Non appena uscì dalla Sala Sacra, Yun Che espirò a fondo e si sentì sommerso da uno strano senso di sollievo.


“Maestro,” la voce di He Ling risuonò nella sua mente: “Tu e la tua Maestra… Lei… Lei…”


Non riuscì ad aggiungere altro, perché era troppo timida per continuare la frase.


Dopo essere tornata con Yun Che nel Regno degli Dei, aveva notato fin da subito che il rapporto fra Yun Che e Mu Xuanyin era piuttosto complicato, ma non aveva mai osato sospettare che coinvolgesse un qualsiasi tabù. Ma quel giorno… in quel momento…


“Ahem.” Yun Che la corresse con un’espressione seria e composta: “He Ling, sono stato espulso dal setta nel giorno stesso in cui sono tornato nel Regno della Canzone Glaciale, quindi ha smesso di essere la mia Maestra molto tempo fa. Quindi… se dovesse esserci qualcosa, non sarebbe più un problema.”


“… hai ragione, Maestro.” Disse con grande imbarazzo He Ling.


Se Jasmine fosse stata al suo posto, avrebbe immediatamente chiamato Yun Che “animale” almeno decine di migliaia di volte. Eppure…


“Quando intendi fare visitare alla Maestra Shen Xi, Maestro? È passato molto tempo dall’ultima volta che l’ho vista, e sono tormentata da un pessimo presentimento.” Disse He Ling.


L’espressione di Yun Che si fece seria. Tutte le notizie che aveva ricevuto riguardo a Shen Xi affermavano che fosse in isolamento. Ma proprio come aveva spiegato a Xia Qingyue, basandosi sulla sua “profonda” conoscenza di Shen Xi, poteva affermare che il semplice fatto che fosse in isolamento era fin troppo strano.


Shen Xi avrebbe dovuto essere la persona di cui lui si sarebbe dovuto preoccupare di meno in assoluto, ma proprio come He Ling, anche lui si sentiva stranamente a disagio. Anche se non era un vero e proprio cattivo presentimento, non riusciva a ignorare quella sensazione… e non si era mai dimenticato del modo in cui l’Imperatore del Drago l’aveva guardato quel giorno, nel Regno dell’Eternità.


“Dopo la partenza dell’Imperatrice Diabolica, quando avremo riportato Jasmine sulla Stella Polo Blu, faremo visita al Regno del Dio Drago.” Disse Yun Che, voltandosi verso Qianye Ying’er.


Spiccò il volo e si diresse verso nord. Poi, oltrepassò la barriera intorno al Lago del Ghiaccio Infernale e atterrò sulla sua riva.


“La calamità dell’Imperatrice Diabolica era l’ultima preoccupazione della Fenice di Ghiaccio. Quando saprà come si è conclusa, sicuramente sarà molto felice.”


Mentre mormorava quelle parole fra sé e sé, Yun Che balzò nel lago, sprofondando nelle sue acque fino a raggiungerne il fondo. Una volta giunto nella parte più profonda, seguì l’arco di luce azzurra e si ritrovò ancora una volta di fronte alla Fenice di Ghiaccio… sapeva che molto probabilmente quello sarebbe stato il loro ultimo incontro.
                                


                                



