---
title: Capitolo 1527 – []
pubDate: 2025-03-10T08:57:10.462Z
tags:
    - atg
---


<em><strong>Capitolo sponsorizzato, grazie Federico! 3 in coda (1 Federico + 2 Maria), 4/10 donazione</strong></em>


<em><strong>-Alstor</strong></em>






“In tal caso, perché è qui, Imperatrice degli dei Lunari?”


Stavolta, a parlare fu l’Imperatore del Drago. Una pressione invisibile pietrificò immediatamente lo spazio circostante.


In effetti, tutti notarono una sfumatura chiaramente infastidita nel suo tono.


Perché era stata Xia Qingyue a portare Yun Che nella Terra Proibita del Samsara!


Yun Che non avrebbe mai incontrato Shen Xi, se non fosse stato per lei.


Xia Qingyue non sembrò notare il tono minaccioso dell’Imperatore del Drago. Continuò a fissare il pianeta azzurro di fronte a lei e disse: “Ci sono due cose che quest’Imperatrice oggi deve fare assolutamente. La prima, è uccidere Yun Che con le mie stesse mani, altrimenti verrò ricordata per sempre come la moglie di un Diavolo! Chiunque osi negarmi questo mio diritto, subirà la mia ira!”


L’Imperatrice degli Dei Lunari era la più giovane e inesperta fra tutti gli Imperatori Divini, e per di più era una donna. Tutte le altre persone intorno a lei avevano almeno centinaia, e spesso migliaia di anni d’esperienza in più di lei, il loro grado nella scala di anzianità era superiore, e non avevano neppure quasi mai interagito con lei.


Tuttavia, lei non sembrò preoccuparsene. Sebbene fosse di fronte agli Imperatori Divini più potenti del Regno degli Dei, il suo atteggiamento rimase autorevole come sempre. Non mostrò neppure un briciolo di umiltà o prudenza.


“Hahahahaha.” L’Imperatore del Mare Meridionale rise di gusto e osservò minacciosamente Xia Qingyue con la coda dell’occhio: “La sua è davvero un’ossessione, Imperatrice degli Dei Lunari. Sa, anche se non è riuscita a ucciderlo personalmente, nessuno oserebbe criticarla. E se qualcuno ne avesse il coraggio, non si dovrebbe neppure difendere da sola, perché io sarei il primo a dargli una lezione.”


Xia Qingyue il giorno prima non era riuscita a uccidere Yun Che per via dell’intromissione di Qianye Ying’er, ma tutti avevano visto quanto fosse stato brutale il suo attacco. Aveva cercato davvero di cancellare dall’esistenza ogni cellula di Yun Che.


“Chiunque riesca a catturare Yun Che sarà libero di occuparsene come meglio crede.” Disse con indifferenza l’Imperatore del Drago: “Se desidera ucciderlo con le sue stesse mani, deve riuscire a catturarlo per prima!”


“Molto bene!” Xia Qingyue sollevò leggermente il mento, prima di continuare: “Sento il bisogno urgente di placare la mia impazienza, ma non sono certo una persona irragionevole. Come ha detto lei, Imperatore del Drago, chiunque riesca a catturare Yun Che deciderà come occuparsi di lui. A quel punto, nessuno avrà il permesso di interferire… siete tutti d’accordo?”


“Non ho obiezioni.” Disse l’Imperatore dell’Eternità, chiudendo gli occhi: “Tuttavia, deve essere ucciso immediatamente. Non deve essere preso vivo.”


Solo il giorno prima, era stato lui a cercare di fermare coloro che volevano uccidere Yun Che, suggerendo invece di distruggere le sue Vene Misterioses.


Tuttavia, ora aveva cambiato completamente idea. Non solo era determinato più di chiunque altro a uccidere Yun Che, ma sembrava persino pronto a sfruttare ogni mezzo a sua disposizione per riuscirci, non importava quanto fosse spregevole.


<em>Il male causerà il massacro di un Diavolo…</em>


Ognuna di quelle parole era come un incubo che teneva prigionieri il suo cuore e la sua anima.


“Certo!” dichiarò ad alta voce Xia Qingyue.


“Qual è la seconda cosa che deve fare?” domandò Qianye Fantian, incuriosito.


“La seconda…” Xia Qingyue si voltò verso di loro e fece scorrere uno sguardo gelido sui loro volti. Poi, disse lentamente: “La seconda è impedire a tutti voi di mettere piede sul pianeta dove sono nata!”


Quando sentirono quell’affermazione, tutti aggrottarono la fronte.


“Umpf! Questo è il luogo in cui sono nata, e non permetterò a nessuno di voi di devastarlo!” disse con freddezza Xia Qingyue: “Yun Che merita di morire, ma questo non significa certo che vi lascerò infangare il mio onore!”


Tutti i presenti percepirono la rabbia e la determinazione nella voce di Xia Qingyue. L’Imperatore dell’Eternità sospirò e rispose: “Non si preoccupi, Imperatrice degli Dei Lunari. Siamo qui solo per Yun Che e per nient’altro. Non trascineremo nessun altro in questa faccenda.”


“Io mi fido di lei e credo alle sue parole, Imperatore dell’Eternità. Ma può forse costringere tutte le persone accanto a lei a giurare lo stesso?”


L’Imperatore dell’Eternità non poté contraddirla.


“Inoltre, che Yun Che venga qui oppure no, verrà sicuramente fatto del male alla sua famiglia. Sono sicura che tutti voi ne siate consapevoli.” Disse freddamente Xia Qingyue: “Io devo assolutamente uccidere Yun Che con le mie stesse mani, ma alcune delle sue mogli sono mie vecchie amiche, e una di loro fu persino la mia Maestra, quindi le devo molto… Non intendo certo restare in silenzio e lasciarvi commettere gesti spregevoli contro le persone a cui un tempo ero legata!”


“Inoltre,” Xia Qingyue continuò sull’offensiva prima che gli Imperatori Divini potessero interromperla: “Negarlo è inutile, oggi il vostro obiettivo principale non è uccidere Yun Che. Quasi tutti voi siete qui per indagare sui segreti del pianeta natale di Yun Che, e se riusciste a scoprire qualcosa, scoppierebbe subito un conflitto. Neppure a me importa di questo pianeta insignificante, ma di sicuro da questi contrasti nascerebbero delle aspre faide e scorrerebbero fiumi di sangue fra i vostri Regni. Questo è inaccettabile.”


“In quanto una degli Imperatori Divini della Regione Orientale, non permetterò certo che il luogo in cui sono nata si ritrovi al centro di una simile tragedia!”


“Hehe.” Sulle labbra di Qianye Fantian comparve un sorriso accennato: “Questo è davvero ridicolo, Imperatrice degli Dei Lunari. Ormai l’intera Regione Orientale sa di questo pianeta, ed è solo questione di tempo prima che la sua posizione venga rivelata al resto del Regno degli Dei. Anche ipotizzando che oggi riesca a impedirci di indagare sui suoi segreti, per quanto tempo crede che potrà proteggerlo?”


“Del resto, dubito anche del fatto che oggi riesca a fermarci.”


“Davvero?” Xia Qingyue sorrise a sua volta, ma senza alcuna emozione: “E se invece lo distruggessi? Così risolverei una volta per tutte i miei problemi, non trovate?”


Le sue parole sorpresero tutti i presenti. L’Imperatore del Mare Meridionale fu il primo a scoppiare a ridere: “Interessante! Lei è davvero una persona interessante, Imperatrice degli Dei Lunari, hahahaha!”


Shiing!!


La Spada del Palazzo Imperiale lasciò il fodero, e il so bagliore viola zittì all’istante le risate dell’Imperatore del Mare Meridionale. Tutti gli Imperatori Divini la fissarono, scioccati.


“Questo è il luogo in cui sono nata, e nessuno di voi ha il diritto di profanarlo! Se ve lo permettessi, sarebbe come permettervi di profanare la mia reputazione!” il bagliore intorno alla lama della Spada del Palazzo Imperiale divenne sempre più intenso, emettendo una pressione terrificante tutt’intorno, a una velocità incredibile.


“Lei…” Qianye Fantian divenne scuro in volto. Mentre la pressione emanata dalla lama continuava a crescere esponenzialmente, realizzò che Xia Qingyue era davvero seria e pronta a distruggere il pianeta dove era nata. Le disse: “Imperatrice degli Dei Lunari, per caso è impazzita? Questo è il suo pianeta natale. Il suo Clan, la sua Famiglia e i suoi amici vivono su lì!”


Ma Xia Qingyue non sembrò affatto commossa. Rispose, tranquillamente: “Sapete, la caduta in disgrazia di Yun Che mi ha fatto aprire gli occhi. Se oggi avete deciso di usare la sua terra e la sua famiglia per costringerlo a sottomettersi, allora in futuro potreste sfruttare la stessa tattica contro di me.”


“Il mio vero padre, mio fratello minore, la mia vecchia Maestra e il mio vecchio setta si trovano tutti su questo pianeta. Se un giorno decideste di usarli contro di me, sarei costretta a sottomettermi, no?”


“Se a quel punto rifiutassi di sottomettermi, il mondo intero mi disprezzerebbe per la mia freddezza e indifferenza. Ma se mi sottomettessi…” sulle labbra di Xia Qingyue comparve un mezzo sorriso: “Sono l’Imperatrice Divina del Regno degli Dei Lunari, quindi come posso permettermi di avere un tale punto debole?”


Shiing!


Mentre parlava, il potere intorno alla Spada del Palazzo Imperiale era cresciuto ulteriormente, il suo bagliore illuminava di viola i volti di tutti i presenti. Gli Imperatori Divini erano solo sorpresi leggermente dalla sua forza, ma i Realm King della Regione Orientale alle loro spalle non riuscivano giù più a mantenere un respiro regolare.


Un potere così spaventoso era chiaramente sufficiente ad annientare quel pianeta azzurro senza lasciarne traccia, ma Xia Qingyue non sembrava ancora sicura che fosse abbastanza. Stava richiamando e concentrando rapidamente una forza ancora più terrificante.


“Imperatrice degli Dei Lunari, lei…” l’espressione dell’Imperatore dell’Eternità mutò drasticamente, mentre gridava: “Non può farlo! Lei stessa ha detto che suo padre e suo fratello minore vivono su quel pianeta! Yun Che è un diavolo, ma gli abitanti della Stella Polo Blu sono tutti innocenti!”


Xia Qingyue rispose: “Come ha già detto l’Imperatore del Brahma, è solo questione di tempo prima che l’intero Regno degli Dei sappia dove si trova. Non ci vuole un genio per capire che innumerevoli praticanti del mistero del Regno degli Dei, da oggi in avanti, visiteranno questo pianeta, combattendovi ferocemente. Lo attendono solo distruzione e catastrofi senza fine, quindi tanto vale distruggerlo adesso, piuttosto che condannare i suoi abitanti a un destino peggiore della morte.”


L’Imperatore dell’Eternità si accigliò visibilmente e stava per rispondere, ma Xia Qingyue lo guardò negli occhi e gli disse con indifferenza: “Imperatore dell’Eternità, è stato lei a rivelare a tutti la posizione di questo pianeta e intrappolarlo in un vicolo cieco. Quindi, perché prova improvvisamente compassione per i suoi abitanti?”


“…” qualsiasi cosa l’Imperatore dell’Eternità volesse dire rimase bloccato nella sua gola. Non riuscì a dire nulla per parecchio tempo.


“Imperatrice degli Dei Lunari, è sicura di doverlo fare?” domandò l’Imperatore del Drago, inarcando leggermente le sopracciglia. Xia Qingyue poteva anche essere l’Imperatrice degli Dei Lunari, ma aveva solo trent’anni. Una donna così giovane non avrebbe dovuto avere un cuore così freddo: “Anche se Yun Che non venisse qui, questo pianeta sarebbe comunque molto utile in futuro. Come minimo, dovrebbe aspettare che lui esca allo scoperto.”


“Non si preoccupi, Imperatore del Drago.” Rispose Xia Qingyue: “Un tempo ero moglie di Yun Che. Lo conosco meglio di tutti voi, e vi garantisco che verrà qui, probabilmente molto prima di quanto immaginiate!”


“Imperatrice degli Dei Lunari!” Qianye Fantian scattò di fronte a Xia Qingyue, avvolto da un bagliore, e dichiarò: “Personalmente, credo che lei non stia facendo sul serio, ma… sappia che se davvero cercherà di distruggere questo pianeta, io mi opporrò!”


“Oh, davvero?” Xia Qingyue socchiuse leggermente gli occhi: “In quanto a forza misteriosa, non oso affermare di essere alla pari di voialtri Imperatori Divini.”


“Ma se decidessi di distruggere la Stella Polo Blu… credete davvero di potermelo impedire?”


“Come osa!”


Qianye Fantian divenne ancora più scuro in volto.


Xia Qingyue aveva ragione. La Stella Polo Blu era un bersaglio gigantesco, e se un Imperatore Divino avesse davvero deciso di distruggerla, nessuno avrebbe potuto impedirglielo. Tutti erano sempre più sicuri che Xia Qingyue non stesse bluffando!


Il potere nella lama della Spada del Palazzo Imperiale stava ancora crescendo. Era diventato così spaventoso che persino gli Imperatori Divini iniziavano a sentirsene leggermente minacciati.


All’improvviso, tutti gli Imperatori Divini corrugarono la fronte all’unisono.


Un’aura si stava avvicinando molto rapidamente, e sorprendentemente era quella del…


“Il Palazzo Celestiale della Luna Evanescente!”


“Yun Che!”


L’arrivo di Yun Che fece cambiare all’istante l’atmosfera, e tutti si voltarono nella stessa direzione. Era proprio come aveva detto Xia Qingyue: non solo Yun Che era uscito allo scoperto, ma anche molto prima di quanto chiunque si aspettasse.


Ci fu un vorticare di aure, mentre gli Imperatori Divini si mettevano di scatto in posizione. Persino Qianye Fantian lasciò perdere momentaneamente Xia Qingyue e avanzò in avanti. Al contrario dell’Imperatore dell’Eternità, non gli importava che Yun Che vivesse o morisse. Ciò che gli interessava erano la Perla del Veleno Celeste e l’Eredità del Dio Malvagio.


La reazione di Xia Qingyue fu stranamente mite, rispetto a quella di tutte le altre persone intorno a lei. Guardò in lontananza, prevedendo la traiettoria del Palazzo Celestiale. Mormorò, fra sé e sé: “Va bene anche così…”


Arche Profound gigantesche e minacciose comparvero all’orizzonte, spingendo Yun Che a sollevare lo sguardo dal punto in cui era seduto, all’interno del Palazzo Celestiale. Quegli Imperatori Divini e grandi Realm King non si facevano quasi mai vedere in pubblico, ma quel giorno si erano radunati intorno a quel pianeta insignificante, solo per lui.


Non li degnò di uno sguardo. Il suo unico obiettivo era la Stella Polo Blu. Quando rivide il suo pianeta, un raggio di speranza illuminò il suo cuore pieno di oscurità.


Il fatto che quelle Arche Profound e quelle persone fossero lì, significava che non avevano ancora messo piede sulla Stella Polo Blu.


Se avesse spinto al limite il Palazzo Celestiale della Luna Evanescente, allora forse sarebbe riuscito a forzare quel blocco!


Avrebbe fatto in tempo a raggiungere la Stella Polo Blu prima di loro, far entrare Wuxin e gli altri nel Palazzo Celestiale, e poi fuggire con la sua Pietra Illusoria del Vuoto.


Era l’unico modo! Era la sua unica speranza!


Inspirò a fondo, poi il suo sguardo divenne freddo e determinato… fu allora che circa una decina di raggi di Energia Misteriosa sfrecciarono verso di lui da varie direzioni. Anche se erano stati scagliati da molto lontano, ognuno di essi conteneva un potere immenso. Se non fosse stato per il Palazzo Celestiale, anche uno solo di essi sarebbe stato sufficiente a ferire gravemente Yun Che.


Minacciato da quel bombardamento di Energia Misteriosa, il Palazzo Celestiale rallentò drasticamente.


“Davvero bravi…” disse Yun Che a denti stretti.


Boom!!


Un accecante lampo argentato esplose dalla parte superiore del Palazzo Celestiale della Luna Evanescente, riuscendo a neutralizzare tutte le Energia Misteriosa che lo stavano minacciando. Poi, sfrecciò verso la Stella Polo Blu ancora più velocemente di prima.


Era chiaro che avesse persino superato il suo limite ordinario.


Negli occhi del Dio della Luna Dorata Yue Wuji comparve un bagliore color oro.


“Oh?” sulle labbra dell’Imperatore del Mare Meridionale, sorpreso, comparve un sorriso inquietante: “Come c’era da aspettarsi dal Palazzo Celestiale della Luna Evanescente. Tsk tsk.”


“A quanto pare, intende ancora opporre resistenza.” Qianye Fantian ridacchiò: “Che ingenuo.”


Gli Imperatori Divini scattarono in volo, dritto verso il Palazzo Celestiale della Luna Evanescente. Tuttavia, Xia Qingyue sollevò improvvisamente una mano e puntò un dito avvolto da un lieve velo di luce lunare verso l’arca misteriosa.


All’interno del Palazzo, Yun Che si sentì improvvisamente sul punto di svenire. Fu come se parte della sua anima fosse stata distrutta.


Subito dopo, la connessione fra lui e il Palazzo Celestiale della Luna Evanescente venne interrotta.


“Wuji!” sussurrò Xia Qingyue.


Non appena Xia Qingyue diede l’ordine, Yue Wuji scattò immediatamente in avanti, avvolto da un’esplosione di luce dorata. Ma anziché volare verso il Palazzo Celestiale… incredibilmente, disegnò un semicerchio nel cielo e vi si avvicinò da dietro!


All’improvviso, il Palazzo rallentò notevolmente, poi invertì rapidamente la rotta, stupendo tutti. Poi, volò alla massima velocità dritto verso Yue Wuji.


Tutti gli Imperatori Divini che si stavano dirigendo verso il Palazzo rimasero scioccati.


Il punto di forza di Yue Wuji era la sua velocità, ed era veloce almeno quanto il precedente Imperatore degli Dei Lunari, Yue Wuya. Ma quando tutti gli altri riuscirono finalmente a reagire, il Palazzo Celestiale era già di fronte a lui. Xia Qingyue fece un altro cenno con una mano, e Yun Che venne immediatamente scaraventato fuori dal Palazzo, per poi essere completamente immobilizzato da Yue Wuji.


Nessuno se lo aspettava… soprattutto Yun Che.


Lui era il proprietario del Palazzo Celestiale della Luna Evanescente… eppure, gli era stato rubato in un solo istante!


“Secondo il nostro accordo, chiunque avesse catturato Yun Che avrebbe avuto il diritto di occuparsene personalmente, in qualunque modo desiderasse.” Disse con indifferenza Xia Qingyue: “Se qualcuno di voi ha delle obiezioni, lo prego di dirlo immediatamente, così potrà subire la mia ira.”


“Siamo Imperatori Divini, manteniamo la parola data. Come le avevamo promesso, Imperatrice degli Dei Lunari, è libera di occuparsi di lui come preferisce… Umpf. Almeno avrà l’esecuzione che si merita.” Commentò l’Imperatore del Drago, impassibile.


“Hehe, bel trucco, Imperatrice degli Dei Lunari.” Qianye Fantian stava sorridendo, ma dentro di sé stava ardendo di rabbia. Finalmente capì perché Xia Qingyue aveva accettato immediatamente le condizioni dell’Imperatore del Drago… anzi, ora che ci pensava, quello era stato il suo piano fin dall’inizio!


Il Palazzo Celestiale della Luna Evanescente era la migliore arca misteriosa del Regno degli Dei, e tutti sapevano che Xia Qingyue l’aveva donata a Yun Che. Tuttavia, nessuno si aspettava che fosse in grado di riprenderne il controllo con la forza!


Detto questo, nessuno lo trovò troppo strano, dopo aver avuto il tempo di rifletterci. Il Palazzo Celestiale era alimentato dal Potere degli Dei Lunari, e Xia Qingyue era l’Imperatrice degli Dei Lunari, perciò controllava la fonte stessa dei Poteri degli Dei Lunari! Non c’era da stupirsi che fosse in grado di controllare forzatamente il Palazzo Celestiale.


“A quanto pare è davvero ossessionata dal desiderio di uccidere Yun Che con le sue stesse mani, Imperatrice degli Dei Lunari.” commentò sorridendo l’Imperatore del Mare Meridionale.


Yun Che sentì tutta la conversazione, mentre Yue Wuji lo portava verso di loro. Sollevò lo sguardo e fissò Xia Qingyue, avvolta dall’aura viola, confuso: “Qingyue, tu…”


“Tieni ferme le sue braccia.” disse con indifferenza Xia Qingyue: “Ha una Pietra Illusoria del Vuoto. Non lasciargli neppure una sola opportunità di usarla.”


Yue Wuji rispose con un semplice cenno e strinse ulteriormente la presa. Così, Yun Che non fu più in grado di muovere neppure i muscoli del collo.


Yun Che impallidì e spalancò gli occhi, incredulo… riusciva a percepire che era stata Xia Qingyue a strappargli il Palazzo Celestiale e a infrangere la sua ultima speranza.


Anche se poteva convincersi che in realtà Xia Qingyue stesse cercando di salvarlo assumendosi personalmente la responsabilità della sua esecuzione… perché aveva detto a tutti che possedeva una Pietra Illusoria del Vuoto? Non aveva alcun motivo per farlo.


“Yun Che.” Xia QIngyue si voltò verso est e osservò il pianeta azzurro in lontananza: “Prima di ucciderti, voglio farti un regalo. Guarda attentamente, e non perderti neppure un istante. Sarebbe un peccato perdersi uno spettacolo come questo.”


Yun Che aveva sempre amato la voce di Xia Qingyue, anche quando usava di proposito un tono privo di emozioni. Ma in quel momento, le sue parole fecero correre un brivido lungo la sua schiena, e cominciò a sentirsi terribilmente a disagio: “Qingyue, cosa… cosa vuoi fare?”


Xia Qingyue sferrò un fendente con la sua spada prima ancora che lui potesse finire la domanda.


L’arma era lunga solo un paio di metri, ma la lama di Energia Misteriosa che scagliò ne era ampia centinaia. Impiegò un solo istante a raggiungere dieci chilometri di lunghezza… poi cinquanta chilometri… poi cinquecento chilometri… fino ad avvolgere ogni cosa. Tutti erano senza parole, e le pupille di Yun Che si contrassero fino a diventare sottili come aghi. La lama di Energia Misteriosa viola lacerò tutto lo spazio sul suo cammino, poi colpì in pieno il pianeta azzurro.


La Stella Polo Blu venne tagliata in due, poi venne ridotta in innumerevoli frammenti azzurri… alla fine, ogni briciolo di terra venne divorato dall’esplosione viola…


I continenti, gli oceani, le montagne, le persone… tutto scomparve completamente nel nulla.







