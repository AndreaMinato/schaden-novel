---
title: Capitolo 1635 – La Dea e la Regina Diabolica
pubDate: 2025-03-10T08:57:10.479Z
tags:
    - atg
---


Capitolo regolare, 0 in coda, 0/10 donazione


-Alstor






La Regina Diabolica della Regione Settentrionale, questo titolo era ben noto fra i ranghi più alti delle Regioni Orientale, Meridionale e Occidentale. Tuttavia, erano davvero in pochi a conoscere il suo vero nome. In effetti, in tutta la Regione Settentrionale nessuno avrebbe osato pronunciarlo, neanche in privato e a bassa voce.


Chi Wuyao!


Yun Che e Qianye Ying’er non l’avevano mai vista, né erano mai entrati in contatto con lei. Eppure, non appena quella sagoma avvolta dalla foschia comparve di fronte a loro… anzi, dal momento stesso in cui la sua voce aveva raggiunto le loro orecchie, entrambi avevano capito che era lei, e anche qualunque altro abitante della Regione Settentrionale sarebbe stato sicuro che quella fosse la Regina Diabolica in persona, se l’avesse sentita!


Un passo, due passi, tre passi… gli occhi di Yun Che erano puntati sulla donna che si stava avvicinando lentamente a loro.


Non emetteva nessuna aura soffocante, anzi, Yun Che non riusciva a percepire la minima pressione da lei.


Quando si raggiungeva il suo livello, persino l’invisibile campo di forza intorno a sé scompariva. Si continuava semplicemente ad esistere, e si veniva trattati come sovrani dal mondo intero, come se si fosse il centro dell’universo. Nel profondo dell’anima di chiunque osservasse una persona del genere nasceva rapidamente un senso di totale inferiorità e sottomissione. Non era una sensazione che si poteva controllare. Anzi, ignorava completamente la propria forza di volontà e la propria determinazione.


Se non fosse stato per il Sangue dell’Imperatrice Diabolica che scorreva nelle sue vene, anche Qianye Ying’er, che era tornata all’ottavo livello del Divine Master Realm, avrebbe subito vistosamente questo effetto.


“Mi sorprende che abbia il coraggio di chiamarmi per nome. Davvero audace.”


La sua voce li raggiunse di nuovo. Anche se aveva pronunciato solo qualche parola, il sangue di Yun Che ricominciò a ribollirgli nelle vene, nonostante prima fosse riuscito a costringersi a calmarsi.


Aveva immaginato che la voce della donna più terrificante della Regione Settentrionale sarebbe stata gelida e opprimente. Invece, sembrava il docile lamento di una giovane sposa nell’intimità della camera da letto, o il giocoso sussurro di una ragazza seducente. Yun Che strinse con forza i pugni e, quando lei lo guardò negli occhi, riuscì a mantenere un’espressione cupa e distaccata: “Anche lei può chiamarmi per nome.”


“Oh?” quando la donna vestita di nero finalmente si fermò, era a soli tre passi di distanza da Yun Che. Sembrava che le reazioni di Yun Che e Qianye Ying’er l’avessero intrigata. A quel punto, ridacchiò piano e disse: “Yun Che. A dire il vero, conosco il suo nome già da un po’ di tempo. Lei è proprio un ragazzino affascinante, vero?”


Yun Che: “…?”


“Ah, ma lei invece, Qianye Ying’er.” Oltre la foschia nera, due occhi scuri accarezzarono indecentemente con lo sguardo ogni angolo del suo corpo, lentamente. La voce già seducente e attraente di Chi Wuyao divenne ancora più languida e civettuola: “In effetti, è degna del suo nome di Dea del Brahma, la donna desiderata da ogni uomo dell’universo. Il suo aspetto e le sue curve suscitano invidia persino in me.”


Lo sguardo di Chi Wuyao, stranamente, fece sentire Qianye Ying’er come se la stesse spogliando e accarezzando senza ritegno. Per di più, era una sensazione terribilmente intensa.


Stava chiaramente indossando la sua maschera, ma mentre Chi Wuyao la osservava, ebbe l’impressione che non ci fosse.


“Il mio nome è Yun Qianying.” La voce di Qianye Ying’er fu fredda e decisa, e non cercò di sfuggire allo sguardo di Chi Wuyao: “Chi Wuyao, finalmente ci incontriamo. Ho aspettato a lungo questo giorno.”


Chi Wuyao sussultò leggermente dalla sorpresa. Dopodiché, fece un grazioso passo in avanti e si lamentò candidamente: “Avete rubato il mio Divino Midollo Indomato e fatto i prepotenti con una delle mie Streghe. E continuate anche adesso a mancarmi di rispetto. Desiderate davvero così ardentemente che io vi uccida?”


Era a soli due passi da loro, una distanza che nessun altro avrebbe mai osato immaginare. Yun Che e Qianye Ying’er potevano persino percepire il suo delicato e caldo respiro sulla propria pelle.


Nessuno di loro due si sentiva in pericolo di fronte a lei. In effetti, lei non emanava alcuna pressione o intento ostile. La sua voce diabolica era così ammaliante da sembrare una musica celeste. Sarebbe riuscita a far perdere la ragione a qualsiasi uomo in un solo istante…


Tuttavia, Qianye Ying’er non poteva certo dimenticare che quella di fronte a loro era Chi Wuyao, la donna che anni prima aveva terrorizzato orribilmente i due Imperatori Divini più potenti della Regione Orientale. Era anche colei che Qianye Fantian riteneva la persona più pericolosa dell’universo.


Quando aveva fatto quel delicato passo in avanti, il primo impulso di Qianye Ying’er era stato quello di indietreggiare. Tuttavia, represse ferocemente quel riflesso in un solo istante. Poi, rispose: “Considerate le sue abilità, Chi Wuyao, per lei sarebbe facile ucciderci. Ma sappiamo tutti molto bene qual è il motivo per cui ha deciso di venire improvvisamente da noi, così di fretta. Quindi, perché continuare a sprecare il nostro tempo con tutte queste sciocchezze?”


Chi Wuyao accennò un sorriso di circostanza, poi distese di scatto un braccio e puntò l’indice verso Yun Che, muovendolo delicatamente come per dirgli di avvicinarsi a lei.


Nell’aria riecheggiò un tintinnio, ma non ci furono né folate di vento né rivoli di Energia Misteriosa. Dopodiché, l’anello spaziale che Yun Che portava al dito scomparve all’istante, ricomparendo fra le mani di Chi Wuyao.


Yun Che non aveva neppure avuto il tempo di reagire.


Chi Wuyao diede un’occhiata indifferente all’anello, aprendo la mano con le dita distese.


Bang!


L’anello spaziale esplose all’istante, e un minuscolo vortice spaziale comparve fra i suoi frammenti. Nel frattempo, un bagliore di luce stellare, debole ma stranamente immacolato, comparve sul palmo di Chi Wuyao.


Contemporaneamente, un’aura incredibilmente densa e pura si diffuse rapidamente nell’aria, purificando tutta l’area circostante.


Era l’aura del Divino Midollo Indomato!


Era un frammento molto piccolo del Divino Midollo Indomato, grande al massimo metà dell’unghia di un mignolo. Gli occhi di Chi Wuyao si ridussero a due fessure, e commentò: “Avete usato questo trucchetto per attirarmi qui. Voi due siete davvero, davvero cattivi.”


Quando aveva raffinato la Pillola Indomata del Mondo, Yun Che aveva ordinato specificatamente a He Ling di mantenere intatto un minuscolo frammento del Divino Midollo Indomato.


L’Imperatore del Cielo Limpido aveva lasciato un marchio spirituale unico nel suo genere su quel pezzo di Divino Midollo Indomato, molti anni prima. L’aura di quel marchio spirituale poteva essere bloccata dalla Barriera Immacolata, ma chiaramente non da dei comuni Anelli Spaziali. Altrimenti, l’Imperatore della Luna Ardente, che era chiaro temesse la Regina Diabolica, non l’avrebbe nascosto così scrupolosamente.


La Perla del Veleno Celeste, al suo livello, probabilmente sarebbe riuscita a bloccare alla perfezione l’aura del marchio spirituale, se Yun Che vi avesse riposto il Divino Midollo Indomato. Così, la Regina Diabolica ne avrebbe perso le tracce. Tuttavia, Yun Che e Qianye Ying’er non ne erano completamente certi.


Inoltre, considerate la loro forza e la situazione in cui si trovavano, all’epoca non erano certo in grado di trattare come propria pari la Regina Diabolica, avrebbero dovuto sottomettersi a lei, quindi non potevano permettersi di correre neppure il minimo pericolo. Di conseguenza, avevano scelto subito di fuggire temporaneamente dalla Regione Settentrionale e nascondersi nel Regno Divino dell’Inizio Assoluto.


Tuttavia, Yun Che ora aveva sfruttato appositamente quella speciale caratteristica del marchio spirituale, conservando il piccolo frammento di Divino Midollo Indomato in un comune Anello Spaziale. In questo modo, avrebbe nascosto la sua aura, ma non quella del marchio spirituale. Il suo obiettivo era spingere la Regina Diabolica Chi Wuyao a volerli trovare il prima possibile, così che decidesse di incontrarli.


Ma anche dopo averli individuati, la Regina Diabolica non avrebbe comunque potuto incontrarli personalmente, perché il suo status era troppo prestigioso. Tuttavia, non poteva certo affidare a delle persone comuni un incarico legato al Divino Midollo Indomato, perciò molto probabilmente avrebbe inviato una delle sue Streghe.


Avrebbero sfruttato quell’opportunità per sconfiggere la Strega mandata a incontrarli, così da inviare un messaggio alla Regina Diabolica. Ovvero, che erano pronti a collaborare con lei da suoi pari.


Tuttavia, l’Assemblea dei Sovereign Celesti e la presenza della Quarta Strega Yao Die erano state delle piacevoli coincidenze. Avevano permesso loro di semplificare notevolmente il piano.


“Eppure, c’è cascata lo stesso.” Lo sguardo di Yun Che penetrò oltre quell’eterea foschia nera, e riuscì con fatica ad accertarsi che Chi Wuyao aveva gli occhi scuri.


Che fossero loro a cercare di ricevere udienza da Chi Wuyao, o che fosse lei a prendere l’iniziativa d’incontrarli, erano due cose completamente diverse.


“Aiyah.” Borbottò Chi Wuyao: “Ragazzino, è davvero impossibile parlare cortesemente con lei.”


Fece danzare delicatamente le dita, giocherellando con l’ultimo frammento del Divino Midollo Indomato: “Dov’è il resto?”


“L’abbiamo già usato.”


Chi Wuyao intrecciò le dita: “Quindi, avete rubato il mio Divino Midollo Indomato e lo avete usato di nascosto, eppure avete davvero il coraggio di rivolgermi a me con così tanta sicurezza e sfrontatezza. Siete davvero così sicuri… che non vi ucciderò entrambi?”


Il suo tono era ancora infastidito, ma cortese, e non sembrava contenere neppure un briciolo di rabbia. Ma in quello stesso momento, lo spazio intorno a loro, l’aura dell’oscurità e quella degli elementi nell’area circostante si pietrificarono totalmente.


“Forza, ci provi pure.” Sia l’espressione che il tono di Yun Che erano incredibilmente freddi e indifferenti.


E la donna di fronte a loro non era altri che la Regina Diabolica in persona, che ogni singolo abitante della Regione Settentrionale temeva con tutto il cuore!


Qianye Ying’er fece scattare a lato un braccio e spinse via Yun Che. Decise di affrontare faccia a faccia Chi Wuyao, dicendo: “Perché non lasci a me le trattative? Soprattutto con Chi Wuyao. È da molto tempo che desidero confrontarmi con lei in astuzia.”


“Trattative?” le labbra di Chi Wuyao si incurvarono in un piccolo sorriso, e la sua voce divenne seducente come un sogno meraviglioso: “Ma io preferisco di gran lunga i confronti nel mio letto, a quelli d’astuzia.”


“Collabori con noi.” Qianye Ying’er la fissò dritto negli occhi, ignorando la sua voce allettante e le sue parole ammalianti: “Nanhuang Chanyi ci ha fatto questa stessa proposta qualche anno fa, a nome suo. E credo che questo sia proprio il motivo per cui oggi lei è qui.”


“Questo era qualche anno fa.” Disse Chi Wuyao, in tono pigro e languido: “Anche se quella volta non avete rifiutato apertamente, avete fatto i prepotenti con la mia Strega e avete rubato il mio Divino Midollo Indomato. Ancora adesso, continuate a mancarmi di rispetto. Tutti questi sono crimini imperdonabili, crimini per cui dovrei punirvi con la morte.”


Qianye Ying’er rispose: “Avevamo fatto un enorme favore a Nanhuang Chanyi nel Regno delle Rovine Centrali, ciò che abbiamo fatto dopo serviva solo per ripagarci e per avere una pedina di scambio con cui proteggerci. Era una mossa più che ragionevole.”


“In quanto al Divino Midollo Indomato, lo abbiamo rubato alla setta delle Mille Devastazioni. E a quanto pare, quel setta delle Mille Devastazioni aveva uno strano legame con il Regno della Luna Ardente. Quindi, se proprio dobbiamo essere pignoli, abbiamo rubato il Divino Midollo Indomato al Regno della Luna Ardente, non al Regno delle Anime Rubate. Quindi, se vuole insistere su questa faccenda, dovrebbe andare a discuterne con il Regno della Luna Ardente.”


“In quanto alla nostra mancanza di rispetto…” Qianye Ying’er rise con freddezza: “Chi Wuyao, anche se lei è la famosa Regina Diabolica, non è comunque degna di costringerci a chinare il capo di fronte a lei, né di farci tremare dalla paura. Sono sicura che, fra l’altro, non avrebbe grande stima di qualcuno che dopo averle chiesto di collaborare si comportasse in questo modo. In effetti, sono sicura che non accetterebbe neppure di collaborare con lui.”


“Heeheeheeheehee…” le affermazioni di Qianye Ying’er fecero ridere di gusto Chi Wuyao. La sua risata lasciva e seducente riecheggiò nell’aria ancora una volta, poi rispose: “Nella mia vita, ho visto molte persone vantarsi senza motivo. Eppure, non ho mai incontrato nessuno come voi due. Mi sorprende che due cani feriti, fuggiti dalla Regione Orientale, abbiamo ancora il coraggio di essere così incredibilmente orgogliosi e sicuri di sé stessi. Mi avete davvero aperto gli occhi.”


“Heh.” Anche Qianye Ying’er ridacchiò con freddezza, poi la sua voce divenne ancora più cupa e profonda di un abisso: “Persino i cani feriti sono ancora in grado di mordere. E di solito, mordono con ancora più ferocia e crudeltà.”


La risata di Chi Wuyao si interruppe, e i suoi occhi si ridussero di nuovo a due fessure: “Come avrei dovuto aspettarmi dalla Dea del Brahma. I tuoi discorsi sono molto più raffinati e piacevoli all’orecchio, rispetto a quelli di quel ragazzino avventato.”


“Chi Wuyao.” Anche gli occhi di Qianye Ying’er si restrinsero, mentre si sforzava silenziosamente di resistere agli effetti che la voce diabolica di Chi Wuyao aveva sulla sua anima: “Forse lei desidera liberarsi dalla gabbia che è la Regione Settentrionale. O forse, vuole cambiare il destino dell’intera Regione. Tuttavia, io e Yun Che abbiamo un altro obiettivo, ovvero gettare nella disperazione le altre tre Regioni Divine… per l’eternità!”


“Abbiamo fini diversi, ma gli stessi nemici. La nostra collaborazione sarà totalmente complementare. Quindi, lei non dovrà neppure preoccuparsi di come dividere il bottino di guerra, o di scontrarsi con noi per altri motivi. Cos’ha da perdere?”


“Ben detto, davvero ben detto.” Chi Wuyao sembrò lodare Qianye Ying’er. Ma subito dopo, il suo tono mutò lievemente: “Yun Qianying, lei e io abbiamo sempre vissuto in mondi diversi. Non ci siamo mai incontrate prima d’ora. Eppure, sembra conoscermi molto bene, e questo mi rende davvero curiosa.”


“Conoscerla? Heh, che sciocchezza.” Lo sguardo di Qianye Ying’er si fece freddo e rassegnato: “La cosa più difficile al mondo è conoscere e capire davvero un’altra persona, è impossibile ed è ridicolo provarci. Non la conosco affatto. Tuttavia, c’è una cosa di lei che so con assoluta certezza.”


“Oh?” Chi Wuyao sembrò sbattere le palpebre.


“Lei è incredibilmente ambiziosa. Forse lo è per i suoi interessi, o forse per quelli della Regione Settentrionale, ma il fatto che abbia provocato la Regione Orientale anni fa ne è la prova,” spiegò con calma Qianye Ying’er: “Però, anche se la forza delle altre tre Regioni Divine e l’attuale situazione della Regione Settentrionale l’hanno costretta ad aspettare pazientemente per gli ultimi diecimila anni, sicuramente la sua ambizione non è scomparsa, né anche solo diminuita.”


Chi Wuyao sollevò una mano e si picchiettò il mento con un dito: “Come fa a esserne così sicura?”


“Umpf, la donna di cui quel vecchio cane di Qianye Fantian mi parlava di più in assoluto era lei. E parlando così spesso di lei, ha anche influenzato me senza che me ne rendessi conto.” Quell’affermazione di Qianye Ying’er avrebbe scioccato chiunque l’avesse sentita: “Lei è come me. Siamo entrambe estremamente determinate, e alla caccia di ciò che gli altri non oserebbero mai neppure sognare.”


“In più, lei è pronta a tutto pur di raggiungere i suoi obiettivi, è disposta a compiere qualsiasi sacrificio. E noi due, possiamo aiutarla a realizzare il suo desiderio… in effetti, siamo le uniche due persone al mondo in grado di renderlo realtà.”


“L’unico motivo per cui ha deciso di incontrarci così presto, è che teme che il Regno Yama o il Regno della Luna Ardente possano trovarci prima di lei. Quindi, c’è davvero bisogno di continuare con questa farsa?”


Yun Che aveva tenuto la bocca chiusa mentre le due donne “negoziavano” accanto a lui. Aveva lo sguardo puntato verso ovest, e le sue labbra sembravano essersi incurvate verso l’alto… in una sorta di sorriso derisorio.


“Ho ai miei ordini le Nove Streghe, ventisette Spiriti Diabolici e trecentosessanta Cavalieri Spirituali. Mille miliardi di abitanti della Regione Settentrionale sono pronti a fare qualsiasi cosa ordini loro. Con un singolo cenno, posso rovesciare l’intera Regione Settentrionale. Quindi, voi due che vantaggi potete darmi? Credete che sconfiggere Yao Die sia stato sufficiente a dimostrare il vostro valore?”


“Ovviamente, noi due da soli non potremmo mai influenzare molto l’immenso universo. Tuttavia…” Qianye Ying’er rallentò e parlò misurando le parole, e ognuna di quelle che stava per pronunciare avrebbe potuto scioccare il mondo intero: “Con noi due al tuo fianco, se lei decidesse di sottomettere gli altri due Reami Sovrani, Chi Wuyao, riuscirci sarebbe…”


“FACILE – COME – RUBARE – LE CARAMELLE – A UN BAMBINO!”


Aveva detto che “Sottomettere gli altri due Reami Sovrani” sarebbe stato “facile come rubare le caramelle a un bambino”. Nessuno avrebbe mai neppure immaginato di pronunciare queste parole. In effetti, se qualcuno l’avesse fatto, avrebbe suscitato solo disprezzo, derisione e risate fragorose.


Tuttavia, Chi Wuyao non li prese in giro né scoppiò a ridere. Si limitò a rispondere con due sole parole. Due parole che stupirono per un istante anche Qianye Ying’er.


“Molto bene.”


Sembrava che fino a quel momento stesse aspettando che lo dicesse… sebbene chiunque altro l’avrebbe trovato ridicolo.


“Se questa è la posta che mettete in gioco, allora ammetto che è sufficiente.” Disse lentamente e languidamente Chi Wuyao. Tuttavia, subito dopo il suo tono subì un piccolo cambiamento: “Dato che volete una collaborazione alla pari, allora non dovreste prima pagare il debito che mi dovete? Se sarete ancora in debito con me, come potremmo collaborare alla pari?”


“Debito?” lo sguardo di Qianye Ying’er divenne tagliente.


“Il Divino… Midollo… Indomato.” Scandì Chi Wuyao in tono dolce e seducente, con la voce tintinnante come una campanella: “Dea del Brahma, di sicuro non sarà così ingenua da credere che andrò davvero a esigere il mio risarcimento dall’Imperatore della Luna Ardente solo per quello che ha detto poco fa, vero?”


Qianye Ying’er: “…”


“Quando qualche anno fa avete incontrato Chanyi, la sua forza misteriosa era solo al Divine Sovereign Realm. Ma in soli due anni, incredibilmente ha raggiunto gli ultimi livelli del Divine Master Realm. A quanto pare, alla fine ha usato lei il mio Divino Midollo Indomato. Ma la Pillola Indomata del Mondo creata dalla Perla del Veleno Celeste è davvero degna della sua reputazione. Sono davvero invidiosa…”


“E quando una donna è invidiosa…” disse Chi Wuyao, mentre le sue labbra si incurvavano leggermente verso l’alto: “Beh, può diventare davvero spaventosa.”


Yun Che e Qianye Ying’er divennero subito scuri in volto.


La Pillola Indomata del Mondo non solo richiedeva del Divino Midollo Indomato, ma anche un Frutto Divino dell’Inizio Assoluto. Quest’ultimo, si poteva trovare solo con uno straordinario colpo di fortuna, eppure Chi Wuyao sembrava assolutamente certa che fossero riusciti a creare la Pillola Indomata del Mondo.


Inoltre, anche se non era sorprendente che sapesse della Perla del Veleno Celeste, come faceva a sapere che era anche in grado di raffinare i medicinali?


“Va bene,” rispose freddamente Qianye Ying’er: “In effetti, abbiamo usato il Divino Midollo Indomato per raffinare la Pillola Indomata del Mondo. È impossibile recuperarlo. Sarebbe davvero un peccato, se qualcosa ormai impossibile da recuperare rovinasse i nostri rapporti. Quindi, possiamo considerare quel Divino Midollo Indomato come un grande dono che lei, Chi Wuyao, ci ha offerto generosamente per dimostrare la sincerità delle sue intenzioni.”


“E naturalmente, noi dovremmo farle a nostra volta un dono appropriato per ringraziarla. In quanto a questo dono… credo che in realtà, lei lo abbia già ricevuto.”


“…?” stavolta, persino Yun Che rimase scioccato da quelle parole.


“Oh?” Chi Wuyao aspettò pazientemente che Qianye Ying’er finisse di spiegare.


“Cosa c’è?” disse Qianye Ying’er, con un sorriso enigmatico: “Possibile che Zhou Xuzi non le abbia ancora inviato nessuna Trasmissione Sonora?”
                                


                                



