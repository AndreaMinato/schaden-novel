---
title: Capitolo 1636 – Un Pretesto
pubDate: 2025-03-10T08:57:10.479Z
tags:
    - atg
---


Capitolo regolare, 0 in coda, 0/10 donazione


-Alstor


“Zhuo Xuzi?” Chi Wuyao lanciò un’occhiata a Yun Che, notando uno strano bagliore che comparve nel suo sguardo non appena sentì quel nome: “In effetti, mi ha inviato una Trasmissione Sonora, di recente. Voleva stringere un accordo speciale con me. Però, non capisco cos’abbia a che fare di preciso col vostro ‘regalo’.”


Chi Wuyao osservò Qianye Ying’er, incuriosita. Non sembrava affatto arrabbiata né sprezzante riguardo a quel misterioso dono che Qianye Ying’er sosteneva valesse quanto il Divino Midollo Indomato. Al contrario, era come se stesse aspettando con impazienza che Qianye Ying’er le fornisse una spiegazione affascinante.


Ma prima ancora che Qianye Ying’er potesse rispondere, si sentì una voce fredda e tagliente.


“Come facevi a sapere che Zhou Xuzi le avrebbe inviato una Trasmissione Sonora?”


A parlare era stato Yun Che.


Non era strano che Qianye Ying’er riuscisse a prevedere dettagli che a lui sfuggivano. Infatti, la sua conoscenza degli intrighi e degli equilibri di potere nella Regione Orientale era molto maggiore della sua. Tuttavia, era chiaramente offeso dal fatto che Qianye Ying’er non gli avesse parlato di questa faccenda.


Qianye Ying’er gli rispose: “Yun Che, una delle principali cause della tua caduta in disgrazia è che credevi di conoscere Zhou Xuzi.”


Lo sguardo di Yun Che sembrò trasformarsi in una lama tagliente, ma non la contraddisse.


Chi Wuyao arricciò le labbra, come se si stesse divertendo ad osservare come i due interagivano l’uno con l’altro.


“Tu, così come la maggior parte delle persone, consideravi Zhou Xuzi solo come colui che incarna gli ideali del Regno dell’Eternità. Un uomo che vive secondo i princìpi di giustizia e correttezza, un uomo che non volta mai le spalle ai propri ideali, per nulla al mondo. E in effetti, non è sbagliato. Tuttavia, la natura degli esseri umani è come sempre il mistero più complesso dell’universo. Inoltre, il suo codice morale non è sempre inflessibile. Altrimenti, Xia Qingyue non avrebbe mai scelto proprio lui come testimone, quando hai impiantato il Marchio dello Schiavo nella mia anima.”


“Ed è proprio per il suo cosiddetto ideali di giustizia che ha infranto la promessa che ti aveva fatto.”


“Per di più, c’è qualcos’altro che può spingerlo a violare i suoi princìpi, ancora più del suo senso di giustizia, ovvero Zhou Qingchen!” disse languidamente Qianye Ying’er, mentre i suoi occhi lampeggiavano con uno strano e minaccioso bagliore dorato: “Tu sai solo che Zhou Qingchen è l’unico figlio che lui abbia avuto dalla sua prima moglie, nonché l’erede al trono che ha scelto personalmente. Tuttavia, non hai idea di quanto sia importante quell’inutile mucchio di spazzatura per quel vecchio.”


“Per una faccenda riguardante Zhou Qingchen, e assolutamente per nessun altro, non solo quel vecchio sarebbe disposto a infrangere i suoi princìpi, ma persino a deviare leggermente dal suo ideale di ‘giustizia’.”


“Heh. Giustizia, huh.” Commentò Yun Che, con una fredda risata.


“Sei mesi fa, hai trasformato Zhou Qingchen in un Diavolo, e questo deve aver sicuramente spezzato quel vecchio, spingendolo sull’orlo della disperazione. Ma poi, mi sono improvvisamente ricordata di una cosa molto interessante.” A quel punto, si voltò verso Chi Wuyao: “Qianye Fantian, anni fa, mi aveva detto una cosa. Dopo essersi scontrata con loro diecimila anni fa, Chi Wuyao aveva lasciato loro di proposito un frammento di Giada Diabolica, su cui era impressa una Formazione di Trasmissione Sonora. E quel frammento di Giada Diabolica venne sigillato e custodito nel Regno dell’Eternità.”


“L’intero universo sa che il Regno dell’Eternità odia i Diavoli più di chiunque altro. In effetti, è stato in prima linea anche nella caccia a Yun Che. Quindi, è uno scherzo del destino semplicemente meraviglioso che il suo Principe Ereditario sia stato trasformato in un Diavolo. Se fosse successo a qualsiasi altro Reame Stellare, sicuramente questo si sarebbe semplicemente liberato del malcapitato. Ma Zhou Xuzi non lo farebbe mai. Piuttosto, deve aver nascosto Zhou Qingchen, e deve essere disposto a tutto pur di trovare una soluzione che gli permetta di salvarlo, e intendo dire <em>davvero</em> disposto a tutto.”


“Ma se tutti i suoi sforzi si rivelassero vani, a quale soluzione credi che penserebbe, alla fine?”


“Beh, se è possibile immettere forzatamente dell'Energia Misteriosa Oscura nel corpo di qualcuno, allora deve esistere un mondo anche per espellerla,” intervenne senza fretta Chi Wuyao: “Così, Zhou Xuzi mi ha inviato una Trasmissione Sonora, facendomi persino un’offerta che trovo estremamente allettante.”


Yun Che: “…”


L’affermazione di Chi Wuyao aveva appena confermato definitivamente che tutte le previsioni di Qianye Ying’er si erano realizzate.


Il più grande desiderio di Zhou Xuzi era catturare Yun Che, sia per la Profezia del Dio Diabolico, sia per ciò che aveva fatto a Zhou Qingchen. Tuttavia, Yun Che si stava nascondendo nella Regione Settentrionale, dove neppure lui poteva andare.


E a controllare la Regione Settentrionale erano i tre grandi Reami Sovrani: il Regno Yama, il Regno della Luna Ardente e il Regno delle Anime Rubate.


Di conseguenza, il frammento di giada che Chi Wuyao gli aveva lasciato tutti quegli anni prima era diventato l’unico modo rimasto all’Imperatore dell’Eternità per afferrare l’ultima speranza a sua disposizione.


Questo concedeva a Chi Wuyao un enorme vantaggio. Considerata la sua forza e l’autorità di cui godeva nella Regione Settentrionale, se avesse voluto catturare Yun Che, lui non sarebbe riuscito a sfuggirle di mano neppure se avesse avuto diecimila vite a disposizione. A quel punto, il problema della catastrofica maledizione del Dio Diabolico e quello dell'Energia Misteriosa Oscura di Zhou Qingchen sarebbero stati risolti in un colpo solo.


Tuttavia, si trattava pur sempre di firmare un patto col diavolo. Fino a pochi mesi prima, Zhou Xuzi non avrebbe mai e poi mai immaginato d’essere capace di una decisione simile.


Inoltre, quella faccenda doveva assolutamente restare segreta.


Tuttavia, per sua sfortuna, l’Imperatore dell’Eternità non poteva neppure sognarsi che Yun Che e Qianye Ying’er fossero già diventati così forti in così poco tempo. La Regina Diabolica della Regione Settentrionale, colei che avrebbe dovuto stringere fra le dita il destino di Yun Che, aveva deciso addirittura di incontrarlo personalmente.


“Dea del Brahma, le interessa sapere che prezzo Zhou Xuzi si è offerto di pagare?” Chi Wuyao ridacchiò, parlando in tono dolce e civettuolo: “Forse, quando sentirà la sua offerta, persino lei deciderà di legare immediatamente questo ragazzino con una corda e riportarlo nella Regione Orientale.”


“Che peccato,” rispose Qianye Ying’er con un freddo sorriso: “Se lei fosse stata al posto mio e fosse rimasta al fianco di Yun Che per gli ultimi anni, saprebbe che anche se quel Vecchio Eternità si presentasse qui con il suo intero Regno… non riuscirebbe comunque a sfuggirci!”


“Oh?” lo sguardo di Chi Wuyao vagò lentamente sul volto di Qianye Ying’er. Sbatté le palpebre con malizia, prendendola in giro con sottigliezza: “Quindi, mi sta dicendo che il suo grande dono, sarebbe un’opportunità per assassinare l’Imperatore dell’Eternità dopo averlo attirato in una trappola? Non credo che sia così ingenua, Dea del Brahma, vero?”


“Heh, è lei a essere ingenua. A meno che riuscisse ad attirarlo nel cuore della Regione Settentrionale, neppure lei potrebbe anche solo sperare di poter uccidere da sola l’Imperatore dell’Eternità, Chi Wuyao.” Il tono di Qianye Ying’er si fece più tranquillo: “Chi Wuyao, il grande dono che le offro è un pretesto.”


Un pretesto. Quella parola non avrebbe potuto essere più semplice. Tuttavia, quando Qianye Ying’er la pronunciò, il mondo intero sembrò fermarsi all’improvviso.


Nessuna delle due donne disse nulla. Subito dopo, gli occhi grigiastri di Chi Wuyao tremarono, e vi comparve un bagliore tetro ma affascinante… un bagliore molto strano, che neppure le Nove Streghe avevano mai visto prima.


“Continua.” Quando parlò di nuovo, la sua voce era ancora diabolica come prima. Ma stavolta, era molto meno svogliata e provocante.


Qianye Ying’er rispose senza fretta: “Lei vuole liberare la Regione Settentrionale dalla gabbia in cui si trova, perciò è inevitabile che prima o poi debba affrontare le altre tre Regioni, che ritengono i Diavoli e la Regione Settentrionale contro natura. Quando crederà che sia il momento adatto, radunerà tutti i Diavoli per provare a distruggere questa gabbia. Quando comincerete a massacrare gli abitanti delle altre tre Regioni Divine, per un breve periodo di tempo regneranno il panico e il caos. Ma poi, in preda alla rabbia, al desiderio di vendetta e unite contro un nemico comune… le tre Regioni decideranno di allearsi, molto velocemente.”


“Di fronte alla schiacciante forza combinata delle tre Regioni Divine, e al naturale timore per loro dovuto alle migliaia d’anni di prigionia in questa gabbia oscura, le truppe della Regione Settentrionale cadranno senza dubbio in preda al panico, rimarranno terrorizzate e ci saranno molte diserzioni. Quindi, anche se lei riuscisse a sottomettere il Regno Yama e il Regno della Luna Ardente, Chi Wuyao, quanti Diaboli crede che accetteranno davvero di obbedire ai suoi ordini e di affrontare le altre tre Regioni Divine, su tutta la Regione Settentrionale? Un decimo? Metà?”


Chi Wuyao: “…”


“Ma.” Qianye Ying’er fece una breve pausa, ma subito dopo il suo tono si fece sempre più serio e cupo, parola dopo parola: “Cosa succederebbe, se fosse la Regione Orientale ad attaccare per prima la Regione Settentrionale?”


“I Diavoli della Regione Settentrionale sono intrappolati in questa gabbia da generazioni. Non avete mai potuto lasciarla. Non solo siete tutti intrappolati qui, ma le altre tre Regioni Divine non hanno neppure alcuna pietà per voi. Vi ucciderebbero tutti, se potessero. Quindi, il vostro popolo è oppresso ormai da tempo immemore, e soffre ormai da tempo immemore. Il rancore e il malcontento che tutti voi provate si trasformerebbero in una furia sconfinata e in frenesia omicida, dopo un tale affronto. E così, alla fine nascerebbe in tutti voi una disperata determinazione, sareste disposti a ribellarvi e combattere anche fino alla morte.”


“A quel punto, Chi Wuyao, non dovrebbe neppure ricorrere a inganni o a discorsi carismatici per mobilitare le truppe. Le basterebbe dichiarare di voler attaccare la Regione Orientale, e divamperebbe un incendio straordinario, ancora più grande di quanto lei possa immaginare o sognare.”


“Inoltre, la Regione Orientale non si troverà di fronte a un’invasione della Regione Settentrionale. Si troverà di fronte a una rappresaglia! Dovrete comunque affrontarla nella sua interezza, ma ci sarà una differenza cruciale. Non avranno la convinzione di combattere insieme contro un nemico comune. Al contrario, la maggior parte degli abitanti della Regione Orientale sarà infuriata coi propri sovrani, incolpandoli per la loro decisione di stuzzicare il vespaio della Regione Settentrionale. Il divario fra questi due scenari è come quello fra il cielo e la terra.”


“E non ho ancora parlato del dettaglio più importante.” Continuò Qianye Ying’er: “Se sceglieste di invadere, spingereste le tre Regioni Divine ad unire subito le forze. Ma se il vostro fosse solo un contrattacco, allora tutti lo considererebbero il ‘karma’ della Regione Orientale. E perché mai la Regione Occidentale o quella Meridionale dovrebbero compiere dei sacrifici per aiutare quella Orientale a risolvere un problema che ha causato essa stessa? Sarebbe già generoso da parte loro non approfittare della situazione per avvantaggiarsi della Regione Orientale in quel momento di debolezza.”


“Heh.” Qianye Ying’er rise con freddezza: “I rapporti fra le tre Regioni Divine sono molto più fragili e delicati di quanto lei possa immaginare o comprendere, Regina Diabolica.”


“Se i Diavoli dell’insignificante Regione Settentrionale uscissero dalla loro Regione e attaccassero quella Orientale, allora la Regione Occidentale e quella Meridionale non la crederebbero certo in pericolo imminente. Penserebbero che, nel peggiore dei casi, la Regione Orientale subirebbe qualche grave perdita. La loro unica reazione sarebbe di godere della disgrazia della Regione Orientale, con pura schadenfreude.”


“E prima che abbiano il tempo di reagire,” disse Qianye Ying’er, con un sorriso gelido e minaccioso sulle labbra: “Lei, Chi Wuyao, sarà già diventata la sovrana della Regione Orientale!”


Clap!


Clap!


Clap!


Chi Wuyao applaudì lentamente, e si poté intravedere vagamente che le sue labbra si erano incurvate in un sorriso incredibilmente affascinante, oltre la foschia nera: “dea del Brahma, ha davvero dipinto uno scenario semplicemente spettacolare. Il piano in sé, ascoltandolo, sembra così perfetto da essere surreale. Tuttavia…”


“Come fa a essere così sicura che la Regione Orientale attaccherà senza preavviso la nostra Regione Settentrionale?”


“La nostra Regione Settentrionale è già molto più debole di quella Orientale. Inoltre, non appena lasciamo la nostra Regione, la nostra forza cala drasticamente. Come può essere così sicura che riusciremo a conquistare la Regione Orientale prima ancora che quella Occidentale e quella Meridionale possano reagire?”


“Lui lo farà.” Lo sguardo di Qianye Ying’er si fece determinato, ma espose la sua previsione con un tono che non ammetteva discussioni: “Lei non capisce quanto quel Vecchio Eternità sia dannatamente legato al suo inutile figlio. E non capisce neppure… quanto diavolo l’uomo al mio fianco odi il Vecchio Eternità.”


L’espressione di Yun Che rimase imperturbabile.


“In quanto all’ultima obiezione…” Qianye Ying’er osservò seriamente Yun Che: “Non appena ci accoglierà nel Regno delle Anime Rubate, scoprirà molto in fretta la risposta.”


“Va bene.” Rispose Chi Wuyao, senza indagare ulteriormente, con una franchezza sorprendentemente e del tutto inaspettata. Il suo sguardo si spostò su Yun Che, e disse: “Però, non c’è nessun ‘voi’. Mi basta lui.”


“Oh?” Qianye Ying’er socchiuse leggermente gli occhi.


“Non è forse l’unica persona di cui avrò bisogno per tutto questo?” sulle labbra di Chi Wuyao comparve un sorriso meraviglioso e seducente: “In quanto a lei, è così bella che persino io la invidio un po’, ed è anche fin troppo intelligente. Da donna a donna, come potrei sopportare la sua presenza?”


“Allora, temo che rimarrà delusa.” Anche sulle labbra di Qianye Ying’er comparve un sorriso dolce e ammaliante: “In effetti, le basterebbe soltanto lui. Sfortunatamente, quell’uomo non riuscirà mai ad abbandonarmi.”


Yun Che: “…”


“A meno che lei sia disposta a prendere il mio posto come suo giocattolo e incubatrice per la coltivazione.”


Tuttavia, subito dopo il suo tono divenne derisorio e commentò: “Comunque, è un vero peccato. Temo che non gli piacerà il suo corpo. Del resto, ormai solo i Cieli sanno esattamente da quanti uomini si è lasciata profanare.”


“Heeheeheeheeheeheee!” Chi Wuyao non si arrabbiò affatto. Al contrario, rise seducentemente, così di gusto e con sincero divertimento che cominciò persino a tremare. Questo fece inarcare leggermente le sopracciglia a Qianye Ying’er.


“Un’incubatrice…” Chi Wuyao ripeté solo quelle due parole. Poi, aggiunse in tono languido: “Non mi sorprendere che sia riuscita a spaventare così tanto la piccola Yao Die, pur coltivando l'Energia Misteriosa Oscura da solo tre anni. A quanto pare, non è diventata più forte solo attraverso il Divino Midollo Indomato, ma anche grazie a…”


“Una goccia di sangue dell’Imperatrice Diabolica.”


Quando pronunciò quelle parole, sia Yun Che sia Qianye Ying’er si voltarono di scatto verso di lei.


“Lei ha incontrato l’Imperatrice Diabolica Colpo Celeste Nemesi dei Diavoli!?” esclamò Yun Che, facendo mezzo passo in avanti.


Chi Wuyao non rispose apertamente. Invece, disse con voce dolce e civettuola: “Quando voi due siete arrivati per la prima volta nella Regione Settentrionale, vi siete comportati come due cuccioli smarriti. Non appena avete sentito il mio nome, la vostra prima reazione è stata quella di scappare il più lontano possibile. Eppure, vi siete dimenticati di una cosa. Perché mai mi sarei anche solo degnata di menzionarvi la parola ‘cooperazione’? A due cani feriti appena fuggiti dalla Regione Orientale?”


“Per di più, considerata quella che all’epoca era la vostra forza misteriosa, Chanyi sarebbe riuscita facilmente a imprigionarvi entrambi con uno schiocco delle dita, e a trascinarvi di peso ai miei piedi. Eppure, non ha pensato di farlo neppure quando l’avete attaccata a sorpresa.”


“Voi due credevate davvero che Chanyi fosse una persona gentile e compassionevole? Se lo fosse stata davvero, come avrebbe potuto diventare una delle mie Streghe?”
                                


                                



