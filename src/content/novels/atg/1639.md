---
title: Capitolo 1639 – L’Asso Nella Manica di Yun Che
pubDate: 2025-03-10T08:57:10.479Z
tags:
    - atg
---


Capitolo regolare, 0 in coda, 0/10 donazione


-Alstor






Yun Che e Qianye Ying’er credevano che il Regno delle Anime Rubate fosse gigantesco, ma in realtà era molto più piccolo di quanto si aspettassero. Mentre lo osservavano da lontano, realizzarono che era più piccolo persino del Regno della Canzone Glaciale.


In quel mondo di oscurità, quella zona ricordava le enormi fauci spalancate di un diavolo. Si sentivano come se, avvicinandovisi, stessero precipitando in un abisso senza fondo.


Quello era uno dei Reami Sovrani della Regione Settentrionale… mentre osservava il Regno delle Anime Rubate da lontano, Yun Che notò che era avvolto da una nebbia nera che sembrava cambiare continuamente forma. Il Regno delle Anime Rubate emanava continuamente un’aura minacciosa, soffocante e gelida oltre ogni immaginazione, respingendo chiunque desiderasse raggiungerlo.


“Siamo vicini al centro esatto della Regione Settentrionale.” Qianye Ying’er non mai stata lì, ma pronunciò quelle parole con assoluta certezza: “Nella Regione Settentrionale c’è un luogo unico al mondo, chiamato Mare di Ossa dell’Oscurità Eterna. Si trova al centro della Regione, ed è il suo vero e proprio cuore. In un certo senso, lo si può considerare la Vena di Oscurità che sostiene l’intera Regione.”


“Una Vena di Oscurità?” Yun Che sbuffò con freddezza e disprezzo: “Considerando il declino della Regione Settentrionale, questa Vena di Oscurità deve essere ormai esaurita.”


Qianye Ying’er continuò: “Questo è anche il motivo per cui l’aura dell’Oscurità, qui, è più densa e pura che in ogni altro luogo. I tre Reami Sovrani, ovvero il Regno Yama, il Regno della Luna Ardente e il Regno delle Anime Rubate, si trovano tutti in questa zona. In altre parole, i tre Reami Sovrani della Regione Settentrionale sono molto vicini fra loro. Si dice che un Divine Master, volando alla massima velocità, possa viaggiare fra di essi in poche ore.”


Yun Che inarcò leggermente le sopracciglia e chiese: “Fra i tre Reami Sovrani, qual è il più vicino al Mare di Ossa dell’Oscurità Eterna?”


“Il Regno Yama,” rispose Qianye Ying’er: “Il Mare di Ossa in origine apparteneva a loro, del resto. Perciò, il Regno Yama è sempre stato il più vicino al centro della Regione Settentrionale. Questo è probabilmente anche il motivo per cui il Regno Yama ha consolidato la propria posizione ed è da sempre il più forte dei tre Reami Sovrani.”


“A proposito…” QIanye Ying’er sembrò ricordarsi improvvisamente di qualcosa e la sua voce divenne più grave di qualche ottava: “In passato, trovai qualcosa di preoccupante riguardo al Regno Yama, nei registri del Regno del Brahma. Si trattava di un nome, Yan Zu. Era marchiato con un’impronta spirituale molto forte, per sottolineare quanto fosse pericoloso, ma non c’era alcuna spiegazione.”


“In altre parole, uno degli antenati del Regno del Brahma riuscì in qualche modo a scoprire dell’esistenza di questo Yan Zu, ma senza capire chi fosse esattamente. Tuttavia, il marchio spirituale d’avvertimento impresso su quel nome era piuttosto esagerato.”


“Sicuramente Chi Wuyao sa qualcosa su questa persona. Ci basterà chiederle informazioni, per scoprirne di più.”


Mentre parlavano, i due si avvicinarono sempre di più al Regno delle Anime Rubate. Dopo aver oltrepassato strati e strati di nebbia oscura, che sarebbe stata in grado di divorare l’anima di gran parte delle persone, alla fine atterrarono su del terreno nero-grigiastro.


Anche se il Regno delle Anime Rubate era molto piccolo, piuttosto stranamente, non si manteneva costantemente isolato. Tuttavia, era ovvio che nessuna persona comune potesse accedere al Regno in cui vivevano la Regina Diabolica e le sue Streghe.


Yun Che estese la sua percezione spirituale, che oltrepassò varie barriere oscure, poi puntò lo sguardo verso nordest.


Quello era il cuore del Regno delle Anime Rubate, l’inviolabile reame oscuro dove viveva la Regina Diabolica della Regione Settentrionale.


Lui e Qianye Ying’er rallentarono notevolmente, oltrepassando rapidamente le terre più esterne di quel reame oscuro e le persone che vi abitavano.


“Ti ho già detto tutto ciò che so su Chi Wuyao.” Disse Qianye Ying’er: “In quanto alle Nove Streghe, anche se ho sentito molte voci e letto molti rapporti scritti, nella Regione Orientale sono riuscita a scoprire i nomi di solo tre di loro.”


“Solo tre?” Yun Che era piuttosto scioccato.


“La Settima Strega è Hua Jin,” spiegò senza fretta Qianye Ying’er: “La sua forza misteriosa è la più bassa fra tutte le Streghe, ma le sue doti nella furtività e nei travestimenti sono al limite del sovrannaturale. Infatti, è molto probabile che abbia viaggiato parecchie volte nelle Tre Regioni Divine.”


“Proprio per queste sue capacità incredibili e anomale, tutti i Reami Sovrani sanno della sua esistenza.” Quando Qianye Ying’er ripensò alla ragazzina nel bosco di bambù… e a come Hua Jin fosse riuscita a ingannare persino lei, sebbene fosse così vicina, Qianye Ying’er divenne molto scura in volto.


Anche se la sua forza misteriosa era più bassa di quella che aveva in passato, ora nelle sue vene scorreva il Sangue di un’Imperatrice dei Diavoli, perciò la sua abilità nella percezione dell’oscurità era eccezionale. Eppure, il travestimento di Hua Jin era riuscito a ingannarla, nonostante fosse a meno di dieci passi da lei. Una capacità del genere poteva essere descritta solo con la parola “terrificante”.


“E le altre due?” domandò Yun Che.


“La Grande Strega, la primissima Strega che Chi Wuyao abbia mai ‘creato’. La più potente di tutte le Streghe,” spiegò Qianye Ying’er, poi la sua voce divenne improvvisamente più cupa: “Una Divine Master di decimo livello!”


Le sopracciglia di Yun Che tremarono violentemente, poi le chiese: “Della terza, invece, cosa sai?”


“La Grande Strega, in realtà, sono due persone.” La risposta di Qianye Ying’er fu incredibilmente bizzarra.


“Cosa intendi dire?”


“Jie Xin e Jie Ling.” Qianye Ying’er pronunciò due nomi che nella Regione Settentrionale avevano un peso tale da poter scuotere il mondo: “Sono due sorelle gemelle, e sono anche la Grande Strega del Regno delle Anime Rubate.”


Yun Che corrugò la fronte: “Quindi, intendi dire che in realtà le Nove Streghe sono dieci?”


“No,” rispose Qianye Ying’er: “Al di sotto della Grande Strega, c’è subito la Terza Strega. Jie Xin e Jie Ling sono perfettamente identiche non solo nell’aspetto, ma anche nell’aura e nella forza misteriosa. Si dice che, eccetto loro stesse, l’unica persona in grado di distinguerle sia la Regina Diabolica.”


“Perciò, sono entrambe la Grande Strega. Non esiste nessuna Seconda Strega.”


Yun Che mormorò qualcosa di incomprensibile, poi guardò Qianye Ying’er con gli occhi spalancati: “Quindi, stai dicendo che sono entrambe Divine Master di decimo livello?”


“Esatto.” Qianye Ying’er annuì: “Probabilmente è proprio per questo che il Regno della Luna Ardente ha così paura del Regno delle Anime Rubate.”


Yun Che rimase a lungo in silenzio.


Il decimo livello del Divine Master Realm era universalmente considerato quello degli Imperatori Divini.


Questi erano i Divine Master di decimo livello della Regione Orientale:


Nel Regno degli Dei Stellari, in passato ce n’era soltanto uno: Xing Juekong, che però ora era senza forza misteriosa.


Nel Regno degli Dei Lunari, ce n’era soltanto uno: Xia Qingyue.


Nel Regno dell’Eternità, ce n’erano due: “Zhou Xuzi e l’Onorevole Tai Yu.


Nel Regno del Brahma, prima ce n’erano sei, ma poi i Tre Dei del Brahma erano stati uccisi con un semplice cenno dall’Imperatrice Diabolica Colpo Celeste Nemesi dei Diavoli e Qianye Ying’er era stata privata del suo potere per essere liberata dal Marchio dello Schiavo. Quindi, ora ne rimanevano due: “Qianye Fantian e Gu Zhu.


Eppure, nella debole e decadente Regione Settentrionale, nel Regno delle Anime Rubate ce n’erano davvero tre!


Chi Wuyao, Jie Xin e Jie Ling.


“Diecimila anni fa, quando questo era ancora il Regno del Cielo Limpido, l’unico Divine Master di decimo livello era l’Imperatore del Cielo stesso,” continuò Qianye Ying’er: “Dopo la sua morte improvvisa, Chi Wuyao si impadronì del trono con la forza. Tutti gli altri Reami credettero che il Regno del Cielo Limpido sarebbe caduto nel caos più totale, e che molto probabilmente avrebbe finito per frammentarsi e collassare a causa dei disordini interni, venendo poi occupato dal Regno Yama e dal Regno della Luna Ardente. Tutti pensavano che sarebbero rimasti solo due Reami Sovrani nella Regione Settentrionale.”


“Tuttavia, i disordini interni al Regno del Cielo Limpido vennero sedati ancora prima di scoppiare. In effetti, accadde tutto incredibilmente in fretta. Chi Wuyao in qualche modo riuscì a trasformare l’Eredità del Cielo Limpido in qualcos’altro, creando così le Eredità delle Streghe, che potevano essere trasmesse solo alle donne.”


“Dopo la ‘nascita’ della Grande Strega Jie Xin e Jie Ling, tutta la Regione Settentrionale rimase scioccata da ciò che Chi Wuyao era riuscita a fare.” Qianye Ying’er guardò Yun Che negli occhi: “I segreti di quella donna sono molto simili ai tuoi. Entrambi avete dei poteri che non possono essere spiegati con le nostre conoscenze, né secondo quelli che consideriamo gli attuali princìpi del mondo.”


“Tu hai i tuoi poteri perché hai ricevuto l’Eredità di un Dio della Creazione, ma… lei?”


“Se non possedesse un potere che trascende di gran lunga quelli di tutti gli altri, come potrebbe avere delle ambizioni che nessun altro oserebbe neppure sognare? Non è esattamente il motivo per cui hai scelto lei?” commentò Yun Che, in tono annoiato: “In quanto ai suoi segreti, non hanno alcuna importanza.”


“No, sono molto importanti.” Rispose Qianye Ying’er, senza neppure una breve pausa. Tuttavia, lanciò un’occhiata a Yun Che e decise di non continuare quel discorso. Al momento, a Yun Che importava soltanto della sua vendetta. Non gli importava davvero di nient’altro.


Dopo che i due ebbero attraversato la maggior parte del Regno delle Anime Rubate, percepirono di fronte a sé una gigantesca barriera invisibile.


Anche se erano ancora a cinquanta chilometri di distanza, la sola aura soffocante e priva di forma emanata dalla barriera sarebbe stata sufficiente a terrorizzare la maggior parte delle persone, spingendole a fermarsi.


Oltre di essa c’era il cuore del Regno delle Anime Rubate, uno dei luoghi più importanti della Regione Settentrionale. Anche se era protetto solamente da quella barriera invisibile, sembrava su un piano d’esistenza del tutto differente dal resto del mondo circostante.


Yun Che rallentò senza rendersene conto, con lo sguardo perso nel vuoto.


Perché quella barriera era estremamente simile a quella che c’era al centro del Regno della Canzone Glaciale, che separava la setta della Fenice di Ghiaccio dal resto del Reame.


Dopo aver disteso un braccio e impedito a Yun Che di avanzare, Qianye Ying’er rimase con lo sguardo fisso in avanti, freddo e determinato: “Hai ancora un’ultima occasione per cambiare idea. Possiamo passare subito al passo successivo, o… scegliere di nasconderci ancora per qualche anno.”


Yun Che socchiuse leggermente gli occhi: “Che c’è, adesso hai paura anche della tua stessa ombra? Non è ciò che detesti di più in assoluto?”


“A farmi esitare non è la nostra forza, ma Chi Wuyao,” rispose seriamente Qianye Ying’er: “L’esito della nostra discussione con lei era fin troppo positivo. L’abbiamo incontrata una volta sola, eppure stiamo già entrando nel Regno delle Anime Rubate. Un’alleanza come questa non dovrebbe essere così semplice da stringere.”


“E c’è dell’altro. Anche se non potevamo vedere bene i suoi occhi, non riesco a scrollarmi di dosso la sensazione che ti abbia trattato in modo piuttosto strano. Eppure, non riesco a capire esattamente cosa ci fosse di strano, e questo rende il tutto molto inquietante.”


Yun Che sembrò del tutto indifferente. Spinse via il braccio che Qianye Ying’er aveva disteso davanti a lui, e disse con freddezza: “Andiamo.”


“Aspetta un attimo,” Qianye Ying’er lo fermò di nuovo: “Anche se negli ultimi anni sono sempre stata al tuo fianco, so che nascondi ancora molti segreti e assi nella manica di cui non mi hai parlato.”


Yun Che: “…”


“Meno persone conoscono i tuoi segreti, meglio è. Questo è logico, quindi non ti ho mai chiesto di parlarmene, né ho cercato di scoprirli. Ma spero che tu mi possa rispondere, solo per questa volta.”


Qianye Ying’er svanì e riapparve proprio di fronte a Yun Che, bloccando il suo cammino. Lo guardò dritto negli occhi e gli chiese: “Qual è il limite degli assi nella manica che puoi usare già adesso?”


Lo sguardo di Yun Che divenne leggermente ostile, ma quando incrociò quello di Qianye Ying’er, quell’ostilità appena comparsa diminuì lievemente.


Gli occhi di Qianye Ying’er brillavano con oscurità e determinazione, voleva ricevere una risposta a qualsiasi costo. Ma oltre a questo… c’era incredibilmente anche un’altra emozione, che non avrebbe dovuto trasparire dal suo sguardo.


Un’emozione che sembrava quasi… una preoccupazione celata con attenzione?


Corrugando leggermente le sopracciglia, Yun Che rispose in tono serio e misurato: “Ho un modo per uccidere con certezza una singola persona, qualsiasi persona… al mondo.”


Gli occhi dorati di Qianye Ying’er tremarono violentemente.


“Però, posso usarlo solo una volta,” continuò Yun Che. Mentre il ricordo di Mu Xuanyin che moriva fra le sue braccia riaffiorava nella sua mente, abbassò la voce con nostalgia: “E alla fine, donerò questo regalo… a Long Bai!”


Long Bai, l’Imperatore del Drago, il sovrano della razza dei draghi, l’uomo più potente del Caos Primordiale… Secondo Qianye Fantian stesso, era un individuo trascendentale, che neppure i quattro Imperatori Divini della Regione Orientale potevano sconfiggere, neanche unendo le forze. Era senza alcun dubbio l’uomo più potente dell’universo.


Eppure, quando Yun Che aveva detto che quell’asso nella manica poteva “uccidere con certezza qualsiasi persona al mondo”, incredibilmente aveva incluso anche Long Bai!


Per di più, mentre lo diceva i suoi occhi erano rimasti determinati… non si trattava solo di una possibilità, era chiaramente più che sicuro di poter uccidere persino l’Imperatore del Drago con quell’asso nella manica!


Qianye Ying’er distolse lo sguardo e disse: “Non mi sorprende che tu sia sempre rimasto così tranquillo e sicuro di te. A quanto pare, mi preoccupavo per niente. Anche se ci ritrovassimo nella peggiore delle situazioni, tu potresti comunque…”


Tuttavia, realizzò improvvisamente una cosa, si voltò di scatto verso di lui e spalancò gli occhi: “Cosa intendevi dire con ‘alla fine’?”


“Heh.” Yun Che si lasciò sfuggire una risata fredda e apatica: “Sai, ci sono tecniche che si possono utilizzare solo sacrificando la propria vita. Non sarà per caso la prima volta che ne senti parlare, vero?”


Dopo aver finito la frase, svanì e riapparve oltre Qianye Ying’er, cominciando a scendere verso terra.


Qianye Ying’er non lo seguì subito. Al contrario, cadde in un tetro e assoluto silenzio, che durò per alcuni secondi.


Anche se Yun Che era ancora vivo, nel suo cuore c’era solo e soltanto desiderio di vendetta. Nient’altro.


Una volta ottenuta la sua vendetta, non avrebbe più avuto obiettivi da raggiungere, né persone da amare, quindi…


Voleva sacrificare la sua vita per uccidere Long Bai, una volta giunto alla fine di tutto… e l’aveva detto senza la minima esitazione né alcun rimpianto.


Era come se, ormai, la sua stessa vita non fosse altro che uno strumento per ottenere la sua vendetta.


“Oltre alla vendetta, non ti rimane davvero… nessun altro motivo per continuare a vivere? Neppure per un po’?”


Mormorò fra sé e sé quelle parole, osservando Yun Che già lontano.


<em>Vendetta.</em>


Distese una mano e osservò in silenzio le sue dita. Ogni centimetro della sua pelle era candido come la neve, e sembrava brillare come la giada. Se chiunque altro avesse visto quel braccio, avrebbe avuto la sensazione di trovarsi in un sogno. Non avrebbe mai creduto che… anzi, non avrebbe mai accettato di credere che quella mano fosse macchiata da fiumi di sangue fresco, crimini crudeli e gesti orribili.


Cosa stava succedendo?


Le sue dita si inarcarono, mentre stringeva i pugni senza rendersene conto…


<em>Vendetta. Non è l’unica cosa a cui anche io mi sono aggrappata, l’unica cosa per cui ho deciso di sopravvivere dopo essere stata menomata? Non è forse tutto ciò che mi resta?</em>


<em>Quindi, perché più ci avviciniamo al nostro obiettivo, e più comincio ad avere… paura della mia stessa ombra, proprio come ha detto lui!</em>


<em>Si può sapere di cosa mi sto preoccupando!?</em>


Crack!


Tutte le sue dita affondarono nel suo palmo, e il rumore delle loro ossa che scrocchiavano riecheggiò nell’aria. Gli occhi di Qianye Ying’er tornarono subito freddi e gelidi come un inferno di ghiaccio, facendo sparire la confusione e il timore che vi erano comparsi all’improvviso.


Qianye Fantian… ha ucciso mia madre, mi ha ingannata per tutta la mia vita, ha distrutto tutto ciò in cui credevo e mi ha tolto tutto ciò che avevo! Ho rinunciato alla mia dignità, sono sprofondata nell’oscurità, ho venduto il mio corpo e la mia anima, tutto questo solo per ucciderlo!


<em>Oltre a questo, nient’altro ha alcuna importanza!</em>


<em>Nient’altro… ha alcuna… importanza…</em>


Scese frettolosamente dal cielo, atterrando di fronte alla barriera insieme a Yun Che.


Non appena si avvicinarono, un’ondata di Energia Misteriosa Oscura si diresse improvvisamente verso di loro. Contemporaneamente, si sentì un grido forte e spaventoso, carico di intento omicida: “Chiunque osi entrare senza permesso in questo luogo sacro verrà ucc… UWAAAH!”


Prima ancora che potesse finire la frase dicendo “Verrà ucciso, senza eccezioni!”, quel grido si era già trasformato in una serie di gemiti strozzati. La tempesta di oscurità venne immediatamente fatta a pezzi, e quattro sagome nere come l’inchiostro caddero da essa, schiantandosi violentemente contro la barriera.
                                


                                



