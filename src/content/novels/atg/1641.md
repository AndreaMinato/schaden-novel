---
title: Capitolo 1641 – Le Nove Streghe (2)
pubDate: 2025-03-10T08:57:10.480Z
tags:
    - atg
---


Capitolo regolare, 0 in coda, 0/10 donazione
-Alstor


L’aria nel Regno delle Anime Rubate era chiaramente diversa da quella del resto del mondo. Attraversarono alcune Sale Spirituali completamente nere, poi Qing Ying si fermò. Dopodiché, volò a cinquanta metri di altezza e atterrò su un’isola fluttuante fatta di oscurità, con Yun Che e Qianye Ying’er che la seguivano da vicino.


In quel luogo, era tutto buio e silenzioso. Era come se si trovassero in un cielo nero e fuori dal tempo.


L’isola fluttuante era lunga circa cinquanta chilometri. Eccetto loro tre, era completamente vuota.


Qing Ying, alla fine, si voltò e disse: “Questo è il Cielo dell’Anima. La mia Maestra mi ha ordinato di accompagnarvi qui. Ci raggiungerà fra poco.”


Qianye Ying’er si guardò intorno e socchiuse leggermente gli occhi. Sulle sue labbra comparve un sorriso quasi impercettibile: “Ho sentito molte storie su quanto siano aride e desolate le terre della Regione Settentrionale, ma non mi aspettavo che anche i Reami Sovrani fossero così. Questa esperienza mi ha già aperto gli occhi.”


“Attenta a ciò che dici, Yun Qianying.” Lontano da occhi indiscreti, finalmente Qing Ying poté smettere di nascondere il suo disprezzo per Qianye Ying’er: “Non sei più nella tua Regione Orientale. Non credere di poter offendere il Regno delle Anime Rubate solo perché sei riuscita a ferire la Quarta Sorella! Qui, quelli come voi non possono permettersi di essere sfrontati!”


Lo sguardo di Qianye Ying’er divenne minaccioso e giocoso: “Questo non spetta a te deciderlo…”


“Sta’ zitta!” Yun Che zittì improvvisamente Qianye Ying’er, poi aggiunse: “Aspetteremo.”


Qianye Ying’er inarcò le sopracciglia, si voltò leggermente verso di lui e gli chiese: “Da quando sei così paziente? Se non sarai abbastanza duro, come potrai…”


“Ho detto che aspetteremo!” il tono di Yun Che si fece più cupo.


“…” Qianye Ying’er sembrava voler dire qualcosa, ma alla fine si limitò a sbuffare e distogliere lo sguardo. Per il momento, non aveva voglia né di parlargli ancora né di vederlo.


L’atteggiamento di Qianye Ying’er nei confronti delle Streghe era a dir poco terribile. Yun Che lo sapeva. Era stato chiaro fin dall’istante stesso in cui avevano incontrato per la prima volta Chanyi.


Sapeva anche che le odiava così tanto per via della tragedia di cui era stata vittima. Era l’orgogliosa Dea del Brahma, eppure aveva dovuto ridursi a dipendere da un uomo, e a diventare un Diavolo della Regione Settentrionale. Ecco perché odiava chiunque il cui status, la cui forza o entrambi fossero simili a quelli che lei aveva avuto un tempo… non desiderava altro che farli precipitare al suo stesso livello.


Chiaramente, le Streghe erano fra queste persone.


Nessuno disse nulla per un po’, ma il silenzio non durò troppo a lungo, perché a un certo punto Yun Che si voltò di scatto in una direzione. Anche Qianye Ying’er fece lo stesso.


Che aura potente!


L’aria tremò leggermente, mentre una donna avvolta dall’oscurità scendeva lentamente dal cielo, camminando. Era quasi come se l’aria stessa si fosse solidificata per farle da scala. Alla fine, si fermò accanto a Qing Ying e lanciò un’occhiata fredda e minacciosa a Yun Che e Qianye Ying’er.


La donna era vestita di nero, e il suo volto era nascosto da della foschia oscura, proprio come quello delle altre Streghe. Era incredibilmente slanciata; così slanciata che il suo corpo teneva quasi testa a quello di Qianye Ying’er.


“Terza Sorella.” Qing Ying la salutò chinando leggermente il capo. Le sue parole annunciarono chi fosse la nuova arrivata.


Era Ye Li, la Terza Strega. Eccetto la Grande Strega, era la più forte tra tutte le Streghe.


Yun Che e Qianye Ying’er la riconobbero perché era chiaramente più forte della Quarta Strega, Yao Die.


La forza misteriosa di Yao Die era maggiore di quella di Qianye Ying’er di un solo livello, ma nonostante questo Qianye Ying’er non si era mai sentita troppo minacciata dalla sua aura. Quella donna, invece… Qianye Ying’er percepiva chiaramente che, almeno per ora, non potevano sconfiggerla in alcun modo.


Tuttavia, la sua forza misteriosa non era paragonabile a quella che Qianye Ying’er aveva posseduto fino a qualche anno prima, dunque non poteva certo essere la Grande Strega, ovvero Jie Xin o Jie Ling. Dunque, andando per esclusione, restava una sola possibilità.


La Terza Strega Ye Li osservò per qualche secondo Yun Che e Qianye Ying’er, ma era chiaro che nessuno di loro due avesse intenzione di salutarla né di reagire al suo arrivo. Quindi, si voltò verso Qing Ying e le chiese: “Sono Yun Che e la Dea del Brahma della Regione Orientale?”


Qing Ying annuì: “Anche tu sei tornata a casa così velocemente? L’annuncio della Maestra deve essere davvero importante.”


Ye Li si voltò improvvisamente verso Qianye Ying’er. Il suo tono fu duro e diretto: “Sei stata tu a ferire Yao Die!?”


“Sì.” Qianye Ying’er la guardò e le sorrise: “E se l’uomo al mio fianco non apprezzasse così tanto le belle donne, forse l’avrei anche uccisa.”


Lo sguardo di Ye Li divenne immediatamente glaciale: “Non infrangerò gli ordini della mia Maestra, quindi non vi attaccherò qui e ora. Ma un giorno, vendicheremo Yao Die e Chanyi!”


La minaccia di Ye Li non era certo priva di fondamento. Le Nove Streghe erano state “create” dalla Regina Diabolica in persona, quindi in un certo senso erano ancora più legate l’una all’altra che delle sorelle di sangue.


Ferire o umiliare una di loro significava ferire o umiliare tutte loro!


“Ottimo.” La Terza Strega era spaventosa, ma la sua minaccia non fece altro che suscitare un misto di entusiasmo e follia nella mente di Qianye Ying’er: “Al momento non c’è niente che io desideri più di una pietra per affilarmi e mettere alla prova la mia forza! Non deludermi come quell’inutile farfalla!”


“Inutile farfalla? Heh, stai parlando di me?”


Una voce fredda e tranquilla li raggiunse da lontano. Due donne, una vestita di giallo e una di blu, comparvero nel cielo e atterrarono di fronte a Yun Che e Qianye Ying’er. Entrambe erano scure in volto.


La donna a sinistra era la Quarta Strega Yao Die. Il giorno prima aveva subito una ferita non indifferente, dunque la sua aura era un po’ più debole del normale.


La donna sulla destra indossava un abito blu che la faceva sembrare come se stesse nuotando in della pura acqua turchese. La sua aura era molto più delicata di quella di tutte le altre Streghe.


In effetti, anche lo sguardo con cui stava fissando Yun Che e Qianye Ying’er non era minaccioso e tagliente come quello di tutte le altre Streghe lì presenti. Sembrava tranquilla e gentile come l’acqua.


Era la Sesta Strega, Lan Ting.


Ye Li esaminò le ferite di Yao Die, poi si accigliò notevolmente. Le avevano detto che Yao Die era stata ferita, ma solo in quel momento aveva scoperto quanto gravemente. Le chiese, con un tono gelido: “Yao Die, vuoi che la incateni?”


“No,” con sua grande sorpresa, Yao Die scosse la testa tranquillamente: “Sono stata completamente sconfitta, quindi non ho niente per cui portare rancore. Tuttavia, a sconfiggermi non è stata questa cosiddetta Dea del Brahma, quindi non ha certo il diritto di deridermi!”


Yao Die fissò Yun Che per un istante, poi distolse lo sguardo.


“Terza Sorella, Quarta Sorella… Aiya! Ci sono anche la Quinta e la Sesta Sorella?”


Si sentì la voce di una ragazzina, che sembrava molto felice ed entusiasta. Era limpida e melodiosa come il suono di perle che cadono a terra. La ragazza che aveva parlato non si era ancora fatta vedere, ma la sua sola voce era sufficiente a far pensare a tutti a una ragazzina vivace ed energica.


Quella voce melodiosa disperse rapidamente tutta la tensione nell’atmosfera. Poco dopo, una ragazza così graziosa da sembrare una fata atterrò frettolosamente.


La ragazzina era alta più o meno quanto Caizhi. Probabilmente le piacevano molto le gemme brillanti e i fiocchi, perché il suo abito bianco, al di sotto della vita, ne era completamente ricoperto. Persino le sue scarpe erano bianche e brillanti.


Anche se il suo volto era nascosto come quello di tutte le altre Streghe, dava l’impressione di essere una candida ragazzina di al massimo sedici anni.


Era l’Ottava Strega, Yu Wu.


E non era da sola. Dopo di lei, anche una donna vestita con abiti dorati atterrò accanto a lei, e Yun Che e Qianye Ying’er riconobbero subito la sua aura.


Era Nanhuang Chanyi!


La Terza Strega Ye Li, la Quarta Strega Yao Die, la Quinta Strega Qing Ying, la Sesta Strega Lan Ting, l’Ottava Strega Yu Wu e la Nona Strega Nanhuang Chanyi… sei delle Nove Streghe erano comparse nell’arco di pochi minuti!


Solamente un ordine di Chi Wuyao avrebbe potuto farle radunare così rapidamente.


Né Yun Che né Qianye Ying’er si aspettavano una mossa così brusca e determinata da parte della Regina Diabolica. Era completamente in contrasto con la riluttanza che aveva dimostrato durante il loro incontro di poco prima.


Tutte le altre Streghe avevano un portamento regale e rilasciavano la loro aura soverchiante, ma Yu Wu era chiaramente diversa da loro. Come una bambina impaziente di farsi viziare, corse da ogni Strega, la abbracciò e scherzò con lei per qualche secondo, prima di passare alla successiva. Quando ebbe finalmente finito di salutarle tutte, si voltò verso Qianye Ying’er e Yun Che, con uno sguardo chiaramente ostile e prudente.


“Sono stati loro a fare del male a Chanyi e alla Quarta Sorella?” chiese Yu Wu, alzando di proposito la voce. Il suo tono era completamente diverso da prima.


“Al momento, sono ospiti che la Maestra ha invitato personalmente.” Rispose la Sesta Strega Lan Ting. La sua voce era gentile e delicata come la seta: “Tutto il resto, per ora non ha importanza.”


“Umpf!” Yu Wu corrugò la fronte e strinse con forza i suoi piccoli pugni: “Anche se la Maestra non vi punirà, io non vi perdonerò!”


Yun Che fece scivolare lo sguardo sulle sei Streghe. La minaccia di Yu Wu non suscitò in lui alcuna reazione, perché non le considerava sei delle Streghe del Regno delle Anime Rubate. No… per lui erano strumenti di prima scelta, da utilizzare per avere la sua vendetta!


Una sagoma dorata si avvicinò, catturando la sua attenzione. Era la Nona Strega, Chanyi. Distese una mano verso Yun Che e gli disse: “Datemela.”


Il suo tono aveva perso completamente la gentilezza di prima. C’era solo una freddezza senza pari.


Quando si era svegliata nel Regno Centrale delle Rovine e si era accorta di essere completamente nuda, quando le parole arroganti di Qianye Ying’er avevano raggiunto le sue orecchie e torturato la sua mente… non era neppure in grado di descrivere quanto si fosse sentita umiliata. Probabilmente, sarebbe diventato il ricordo peggiore della sua vita.


Aveva ceduto al ricatto e non aveva cercato di rintracciare Yun Che e Qianye Ying’er. Era spaventata a morte dalla possibilità che mostrassero al mondo intero il contenuto della pietra misteriosa dell’Immagine, se ci avesse provato… sebbene fosse una Strega – anzi, soprattutto perché era una Strega – temeva di perdere il suo onore mille volte più delle donne comuni. Perché il suo onore non apparteneva solamente a lei. Se una Strega fosse stata umiliata, tutte le Streghe sarebbero state umiliate. E se tutte le Streghe fossero state umiliate, allora l’intero Regno delle Anime Rubate sarebbe stato umiliato.


Qianye Ying’er veniva chiamata “Dea”, ma la sua mancanza di scrupoli e i suoi metodi spietati rendevano quel titolo del tutto inappropriato.


Aveva impiegato molto tempo a confessare il suo errore a Chi Wuyao e alle altre Streghe, perché sapeva quanto si sarebbero sentite umiliate le sue Sorelle.


Ma ora, Qianye Ying’er e Yun Che erano da soli nel Cielo dell’Anima, mentre loro erano ben sei Streghe. Li avrebbe costretti a consegnarle quella pietra misteriosa dell’Immagine, eliminando una volta per tutte quel coltello puntato alla sua schiena.


“Oh? Cosa vuoi da noi, piccola Chanyi?” Qianye Ying’er fissò la mano di Nanhuang Chanyi come se stesse ammirando le sue esili dita.


“Umpf, non è meglio smettere subito di fare i finti tonti?” intervenne freddamente la Terza Strega Ye Li: “Dateci immediatamente la pietra misteriosa dell’Immagine con cui avete ripreso Chanyi!”


“Già! Datecela subito!” l’Ottava Strega, Yu Wu, balzò accanto a Nanhuang Chanyi e fulminò con lo sguardo Qianye Ying’er: “Se la Maestra non ci avesse ordinato di non farvi del male, vi avremmo già… Umpf!”


“Una correzione,” si intromise anche la Quarta Strega Yao Die: “La Maestra ci ha ordinato di non fare del male solo a Yun Che, nient’altro. Lei non è sotto la sua protezione.”


“Esatto.” Chanyi annuì e fissò Yun Che per qualche secondo. Poi, si costrinse a voltarsi di nuovo verso Qianye Ying’er: “Dea del Brahma, hai superato il mio limite già molto tempo fa, ma non disobbedirò comunque alla mia Maestra. Se mi consegnerete subito la pietra misteriosa dell’Immagine, prometto che dimenticherò momentaneamente questo affronto. Altrimenti…”


“Il tuo limite?” Qianye Ying’er sbuffò: “Non stai dimenticato di essere stata tu stessa a forzarci la mano? Tu ci hai strappato il nostro segreto, io ti ho strappato i vestiti. Credo che sia stato uno scambio perfettamente equo.”


“In quanto alla registrazione, era solo per essere sicuri che tu non ci pugnalassi alle spalle.” Il sorriso di Qianye Ying’er divenne inquietante: “Sei una Strega, no? Non dirmi che non capisci le più basilari regole della lotta per la sopravvivenza?”


“Ridicolo.” Nanhuang Chanyi ritrasse la mano. Da quanto tremavano le sue dita, era chiaro che stesse trattenendo a stento la rabbia: “Quindi, mi state dicendo che non avete intenzione di darci la pietra misteriosa dell’Immagine?”


“Certo che no. È l’unica e sola pietra misteriosa dell’Immagine al mondo in cui è catturata la piena e gloriosa bellezza di una Strega. Perché dovrei cedere a qualcun altro un tesoro così prezioso?” Qianye Ying’er sorrise a Chanyi, provocandola.


Nanhuang Chanyi all’inizio non aveva avuto alcuna cattiva intenzione nei confronti di Yun Che e Qianye Ying’er. Anzi, li aveva persino aiutati. Yun Che e Qianye Ying’er erano completamente dalla parte del torto, e in particolare “l’assicurazione” di Qianye Ying’er era stata incredibilmente spregevole.


Dato che i loro “ospiti” ora si trovavano nel Regno delle Anime Rubate, le Streghe avevano creduto che sarebbero riuscite sicuramente a risolvere la questione senza alcun problema. Però, non avevano previsto che Qianye Ying’er sarebbe stata così irragionevole.


“A quanto pare, non serve continuare a discutere.” La Terza Strega cominciò a camminare verso Qianye Ying’er. A ogni passo, lasciava sul pavimento un marchio oscura e traslucido: “Dea del Brahma, credi forse che sia così facile sconfiggere noi Streghe!?”


Distese lentamente una mano: “Dieci secondi. Consegnateci la pietra misteriosa dell’Immagine, finché siete in tempo, altrimenti… ce la prenderemo noi. Non incolpateci, se a quel punto perderete più di una pietra misteriosa dell’Immagine!”


In alto nel cielo, in piedi sopra una nuvola nera, Chi Wuyao osservò la scena con un sorriso curioso sulle labbra.


“Quindi, è questa la vera natura della Dea del Brahma?” chiese una voce indifferente alle spalle di Chi Wuyao.


“Neanche lontanamente.” Chi Wuyao sorrise con affetto: “Lei è una donna disposta a tutto per raggiungere i suoi obiettivi. Definire spregevoli i suoi metodi e i complotti che ha ordito nella Regione Orientale sarebbe davvero eccessivamente riduttivo.”


“Ma adesso, non sta tramando come suo solito. Sta solo cercando di creare un po’ di tensione per far risaltare ancora di più il suo padrone.”


“Far risaltare ancora di più il suo padrone?”


“Vuole che Yun Che le ordini di consegnare la pietra misteriosa dell’Immagine. Così, lui darà una certa sensazione di autorità alle mie adorate Streghe… comunque, è chiaro che non conosca bene il concetto di altruismo, ecco perché non sta avendo tanto successo quanto sperava.”


“Ma il solo fatto che ci stia provando, è interessante oltre ogni descrizione.”


Chi Wuyao si portò un dito alle labbra, ma non aveva ancora alcuna intenzione di entrare in scena. Nelle sue scure pupille grigie si accese un bagliore che avrebbe rapito il cuore di chiunque: “Come farai a costringere le mie dolci, piccole bambine a sottomettersi a te? Fammi vedere, mio caro Che’er… Se non ci riuscirai, sarò davvero delusa.”


“…???” Gli occhi alle spalle di Chi Wuyao rimasero spalancati per parecchio tempo.
                                


                                



