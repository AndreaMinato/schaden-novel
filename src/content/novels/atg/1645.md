---
title: Capitolo 1645 – I Piani della Regina Diabolica
pubDate: 2025-03-10T08:57:10.480Z
tags:
    - atg
---


Capitolo regolare, 0 in coda, 0/10 donazione


-Alstor (Questo è il capitolo di ieri, scusatemi ma ho avuto problemi col pc quindi l'ho pubblicato oggi)






“Yan Tu, Yan E e Yan Huo del Regno Yama porgono i loro saluti alla grande Regina Diabolica del Regno delle Anime Rubate! Le chiediamo udienza!”


Una voce profonda e maestosa risuonò ai confini della Regione Sacra del Regno delle Anime Rubate. Anche se il tono e la forma erano molto cortesi, emanavano anche un’aura mortalmente minacciosa, che sembrava provenire dal fondo delle Fonti Gialle. La Regione Sacra del Regno delle Anime Rubate cadde subito in un inquieto silenzio.


Innumerevoli persone alzarono gli occhi al cielo, verso il punto da cui proveniva la voce, con espressioni scioccate e sbalordite.


Perché Yan Tu, Yan E e Yan Huo erano tre dei Dieci Diavoli del Regno Yama!


I Diavoli del Regno Yama li avevano visitati senza preavviso… ed erano persino in tre!


All’interno del Cielo dell’Anima, tutte le Streghe aggrottarono la fronte. Ye Li disse seriamente: “Sorprendente, sono venuti per tre Diavoli Yama. L’ultima volta che abbiamo ricevuto così tanta compagnia è stata la sua incoronazione a Imperatrice, Maestra. Cos’hanno in mente?”


“Maestra,” intervenne Jie Xin, facendo un passo in avanti, mentre le sue candide vesti bianche e i suoi lunghi capelli neri come l’inchiostro danzavano nell’aria: “Andrò io a incontrarli.”


“Non disturbarti.” Chi Wuyao non sembrava affatto sorpresa dall’arrivo dei Diavoli Yama: “Dato che il Regno Yama ci ha degnati di così tanto ‘rispetto’, andrò ad accoglierli personalmente.”


“Non sono degni di essere accolti da lei in persona, Maestra.” Disse Jie Ling.


Tuttavia, Chi Wuyao aveva già sollevato lo sguardo. Non rilasciò alcuna Energia Misteriosa, eppure la sua voce oltrepassò comunque la barriera eretta da Ye Li e Yao Die, riecheggiando ovunque: “Cosa succede?”


Quando sentirono quelle due parole, tutti le trovarono delicate ed eleganti come un sogno. Ma quando poi quella voce penetrò nella loro anima, tutti coloro che si trovavano nella Regione Sacra si sentirono come se il cielo stesse crollando e rimasero senza fiato.


Quelle due parole, inoltre, fecero scattare silenziosamente lo sguardo di Yun Che verso Chi Wuyao… la osservò per alcuni secondi, poi lo distolse lentamente.


L’arrivo di tre dei dieci Diavoli Yama non era una faccenda da poco. Tuttavia, nonostante i tre messaggeri fossero così prestigiosi, non speravano neppure di poter davvero incontrare la Regina Diabolica.


Sentendo inaspettatamente la voce della Regina Diabolica, i tre Diavoli Yama rimasero chiaramente sorpresi. Ci fu un lungo silenzio, prima che si riorganizzassero e parlassero di nuovo: “Che i Veri Diavoli la benedicano e la proteggano, Regina Diabolica. Siamo qui per ordine diretto dell’Imperatore Yama, il nostro compito è catturare Yun Che, quel crudele fuggitivo della Regione Orientale che, sotto il falso nome di Ling Yun, ieri ha ucciso senza motivo il Re dei Fantasmi Yama!”


“Speriamo che lei soddisfi la nostra richiesta e ci permetta di scortare Yun Che al Regno Yama, Regina Diabolica.”


Anche se le voci dei tre Diavoli Yama erano fredde e determinate, tutti riuscirono a percepire chiaramente la paura e il rispetto che contenevano… Perché in quel momento stavano parlando alla Regina Diabolica, Chi Wuyao!


“Come fa il Regno Yama a sapere che Yun Che si trova qui?” sussurrò Chanyi.


“Probabilmente… li hanno scoperti mentre venivano qui?” rispose Yu Wu, sussurrando a sua volta: “Dopotutto, il Regno Yama ieri ha mobilitato quasi tutte le sue forze per cercarli.”


“Anche se fosse andata così… sono comunque stati troppo veloci,” rispose Lan Ting, a voce ancora più bassa. Dopotutto, Yun Che aveva appena raggiunto il Regno delle Anime Rubate, eppure il Regno Yama stava già bussando alla loro porta. Per di più, avevano inviato tre Diavoli Yama, dunque dovevano sapere con assoluta certezza che Yun Che si trovava lì.


Anche se i tre Reami Sovrani della Regione Settentrionale erano molto vicini l’uno all’altro, erano comunque necessarie alcune ore per viaggiare fra di essi. Il fatto che i tre Diavoli Yama fossero arrivati così presto poteva significare solo una cosa… ovvero, che erano partiti prima ancora che Yun Che mettesse piede nel Regno delle Anime Rubate.


La voce di Chi Wuyao risuonò ancora nell’aria: “Il vostro Regno Yama non è l’unico ad avere un conto in sospeso con Yun Che. Dato che è già fra le mie mani, mi occuperò di lui come meglio credo. Ditemi, questo cos’ha a che fare col vostro Imperatore Yama?”


C’erano due motivi per cui l’Imperatore Yama aveva deciso di inviare tre Diavoli Yama. Il primo, era che la forza di Yun Che si era rivelata fin troppo imprevedibile. Era riuscito a uccidere Yan Sangeng con un solo fendente della sua spada, dunque l’Imperatore Yama temeva che un solo Diavolo non sarebbe stato sufficiente a catturarlo.


Il secondo motivo, era che l’Imperatore Yama era completamente infuriato per la morte del Re dei Fantasmi solo in apparenza, ma in verità… nessuno avrebbe potuto resistere alla tentazione di impadronirsi dell’Eredità del Dio Malvagio e della Perla del Veleno Celeste!


I Diavoli Yama risposero solennemente: “In effetti, sappiamo che quei due malvagi fuggitivi della Regione Orientale hanno ferito una Strega e anche offeso lei in persona, Regina Diabolica. Tuttavia, i loro crimini nei vostri confronti impallidiscono in confronto all’omicidio del Re dei Fantasmi Yama. L’Imperatore Yama è semplicemente furioso, e ci ha ordinato severamente di trascinare Yun Che nel nostro Regno per punirlo come merita. Quindi, ci auguriamo che lei sia disposta a soddisfare la nostra richiesta, Regina Diabolica. Il nostro Regno Yama vi risarcirà generosamente.”


Chi Wuyao rispose con una risata leggera e melodiosa: “Dato che questa faccenda è così importante per l’Imperatore Yama, ditegli di venire a chiedermelo di persona. Lo accoglierò con piacere, se accetterà. Voi tre non siete degni di pormi una simile richiesta.”


I tre Diavoli Yama caddero ancora brevemente in silenzio. Quando risposero di nuovo, il loro tono era più freddo e cupo di prima: “L’Imperatore Yama ci ha ordinato di portarli da lui a qualsiasi costo…”


“Ho già detto tutto ciò che avevo da dire.” Una voce cortese e delicata li interruppe bruscamente. Ma, poi, il suo tono cambiò all’improvviso: “Devo ripetervelo una seconda volta?”


Quella voce glaciale penetrava nell’anima e faceva gelare il sangue nelle vene.


Quando Yun Che e Qianye Ying’er avevano discusso con Chi Wuyao, la sua voce era sempre stata suadente e provocante. In effetti, era così affascinante e seducente da farli praticamente sprofondare nel languore. Tuttavia, in quel momento, quella voce era improvvisamente diventata così fredda da farli sentire come se si trovassero sul confine tra un inferno ghiacciato e la morte stessa. Ogni loro singolo muscolo e ogni briciolo della loro anima stavano tremando senza controllo.


L’intera Regione Sacra del Regno delle Anime Rubate venne avvolta da un silenzio tombale. Parecchio tempo dopo, i tre Diavoli Yama riuscirono finalmente a rispondere: “Riferiremo parola per parola la sua risposta all’Imperatore Yama, Regina Diabolica. Ci congediamo.”


Dopodiché, le auree dei tre Diavoli Yama sfrecciarono via rapidamente. Non osarono mettere piede nella Regione Sacra del Regno delle Anime Rubate senza permesso.


Dopo che i Diavoli Yama se ne furono andati, la soffocante freddezza della Regina Diabolica scomparve nel nulla. Qing Ting commentò: “Che strano. Come faceva il Regno Yama a sapere che Yun Che è qui? E come hanno fatto ad arrivare qui così in fretta?”


Per le Streghe, il fatto che Yun Che possedesse l’Eredità di uno degli Imperatori Diavoli era un gigantesco segreto. Al momento, probabilmente lo sapevano solo loro, Qianye Ying’er e la Regina Diabolica. Quel segreto e la loro “alleanza” dovevano assolutamente essere nascosti, soprattutto ora, all’inizio.


Quindi, considerata la posizione del Regno delle Anime Rubate, naturalmente avrebbero fatto del loro meglio per nascondere e occultare le informazioni riguardo a quelle due faccende.


“Heh.” Una fredda risatina riecheggiò nell’aria, poi Qianye Ying’er disse con indifferenza: “Questo dovresti chiederlo alla tua Maestra!”


Qing Ting la fulminò con lo sguardo: “Yun Qianying, cosa intendi dire!?”


Qianye Ying’er ignorò Qing Ting e fissò freddamente Chi Wuyao: “Chi Wuyao, le uniche due persone a sapere che ci stavamo dirigendo qui eravate tu e la Settima Strega.”


“Non conosciamo la Regione Settentrionale e dovevamo anche nascondere le nostre auree, quindi non potevamo viaggiare molto velocemente. Eppure, sei comunque arrivata dopo di noi.”


“E ancora più strano…” continuò Qianye Ying’er, con un sorriso sprezzante sulle labbra e uno sguardo ancora più tagliente: “Qui ci sono solo otto Streghe su nove. Ci sei persino tu, la Regina Diabolica, eppure la Settima Strega non è qui. Chissà dove si trova, posso provare a indovinare?”


“Stai zitta!” l’accusa di Qianye Ying’er ovviamente fece arrabbiare le altre Streghe: “Se oserai infangare di nuovo il nome della nostra Maestra, non continueremo ad essere così gentili!”


“Aiyah.” Chi Wuyao si lasciò sfuggire un sospiro seducente e rispose allegramente: “Come mi aspettavo, non sono riuscita a nascondervelo. Hua Jin non è qui con noi perché le ho ordinato di raggiungere alcuni luoghi… il primo dei quali era proprio il Regno Yama.”


“Al momento, sia il Regno Yama sia il Regno della Luna Ardente sanno che siete qui. Ben presto, anche quasi metà della Regione Settentrionale riceverà la notizia.”


Le Streghe rimasero stupite da quella rivelazione e Ye Li rispose: “Maestra, cosa… cosa intende dire?”


“Per quale motivo?” Yun Che non era agitato né arrabbiato. Si limitò a chiedere tranquillamente perché l’avesse fatto.


“Per quale motivo? Ce ne sono molti.” Chi Wuyao era ancora più calma di Yun Che e ignorò con noncuranza lo sguardo ostile e penetrante di Qianye Ying’er: “Quindi, iniziamo con i più semplici.”


“Voglio che tutti sappiano che sei fra le mie mani. Tutto qua. Inoltre, non mi riferisco solo alla Regione Settentrionale. Se continueremo a diffondere la notizia, fra qualche tempo raggiungerà anche la Regione Orientale.”


“Soprattutto…” i suoi occhi scuri sembrarono illuminarsi: “Il Regno dell’Eternità.”


“Chi Wuyao!” Qianye Ying’er non riuscì più a trattenere la sua rabbia. Scattò in avanti, raggiungendo in un solo istante Chi Wuyao. Si fissarono negli occhi, a pochi centimetri l’una dall’altra: “Si può sapere… cosa stai cercando di fare!?”


In quell’istante, cominciò improvvisamente a mettere in dubbio la decisione su cui aveva insistito fin dal suo ingresso nella Regione Settentrionale – spingere Yun Che ad allearsi con la Regina Diabolica Chi Wuyao.


Quello era il primo giorno della loro collaborazione, ed era andato tutto liscio come l’olio. Tuttavia, Qianye Ying’er in quel momento capì che i tranelli e le azioni di Chi Wuyao erano molto più astuti di quanto lei si aspettasse, e che non poteva neppure controllarli.


Anche mentre Qianye Ying’er la guardava negli occhi da così vicino che i loro nasi si stavano praticamente sfiorando, Chi Wuyao si limitò a sorridere dolcemente e si avvicinò ancora un po’ di più. Era come se stesse ammirando quel poco che poteva vedere di quel viso così meraviglioso da essere surreale: “A proposito, a dire il vero sei stata tu a farmi venire questa idea.”


“…” Qianye Ying’er non indietreggiò di un solo millimetro. La sua voce rimase fredda come il ghiaccio: “Farai meglio a darmi una spiegazione convincente!”


Chi Wuyao rispose: “Dato che siamo alleati, ovviamente ti spiegherò tutto con pazienza e attenzione. Dopotutto, siete voi due i veri protagonisti, questa insignificante Regina serve solo a mettere in moto la ruota del destino.”


“Ridicolo!” rispose con ostilità Qianye Ying’er: “Già in questa faccenda, hai agito completamente da sola, senza neppure degnarti di chiederci la nostra opinione né di informarci. Rivelando al Regno Yama che siamo qui, hai già incrinato il nostro rapporto di fiducia. E ancora adesso, continui a dire che siamo alleati? Credi davvero che continueremo ad assecondarti ubbidientemente, qualsiasi cosa tu dica o faccia?”


Chi Wuyao rispose con un sorriso divertito: “Non dovresti lasciarmi finire di spiegare? Se poi continueremo a collaborare oppure noi, spetterà solamente a voi deciderlo.”


“Parla.” Yun Che sbottò con una singola parola.


“Allora, voi due farete meglio ad ascoltare con attenzione. Soprattutto tu.” Pronunciò le ultime parole voltandosi verso Qianye Ying’er e arricciando lievemente le labbra.


Le sopracciglia di Qianye Ying’er stavano tremando dalla rabbia.


“Yun Qianying, tu ieri hai detto che il grande dono che mi hai offerto come risarcimento per il Divino Midollo Indomato era un meraviglioso pretesto. Hai detto che avrei potuto sfruttare l’accordo che Zhou Xuzi mi ha offerto per farlo infuriare, spingendolo a lanciare un attacco contro la Regione Settentrionale in preda all’ira e al dolore. Così, avrei un pretesto da usare per raggiungere i miei obiettivi.”


“Detto in questo modo, sembra un piano così perfetto che ha affascinato persino me. Tuttavia, dopo averci riflettuto per un po’, mi sono accorta che questo ‘grande dono’ in realtà ha due terribili falle.”


“Quali falle!?” rispose Qianye Ying’er.


“La prima,” rispose Chi Wuyao: “E’ che potrei sfruttare quest’opportunità solo dopo aver unificato i tre Reami Sovrani e preparato il nostro esercito. A quel punto, dovrei far infuriare l’Imperatore dell’Eternità e spingerlo con l’inganno ad attaccarci. Così, potremmo usarlo come pretesto per sferrare un contrattacco, sfruttando il fatto che siamo dalla parte della ragione e abbiamo una forza maggiore. Tutto questo, continuando a sperare che le altre due Regioni Divine, quella Meridionale e quella Occidentale, rimangano con le mani in mano per tutta la prima fase della guerra.”


“Tuttavia… il mio Regno delle Anime Rubate deve contare sul potere di Yun Che per sottomettere sia il Regno della Luna Ardente sia il Regno Yama. Per di più, ogni guerra fra Reami Sovrani, per quanto piccola e rapida, scuoterebbe l’intera Regione Settentrionale, e naturalmente i Reami Sovrani della Regione Orientale riceverebbero rapidamente la notizia. In tal caso, naturalmente l’Imperatore dell’Eternità capirebbe che non ho catturato Yun Che ma che sto collaborando con lui. A quel punto, credi davvero che cadrebbe nella trappola e ci consegnerebbe suo figlio?”


“Heh.” Qianye Ying’er sogghignò con disprezzo: “Sei la Regina Diabolica del Regno delle Anime Rubate, eppure non riusciresti neppure a impedire che qualche notizia si diffonda?”


“Impedire che qualche notizia si diffonda?” Chi Wuyao sorrise con disprezzo a sua volta: “In tutto l’universo, nulla è più sensazionale di una guerra fra Reami Sovrani. Quindi, come dovrei fare esattamente a impedire che delle notizie del genere si diffondano?”


“Ho una domanda per te. Dato che un tempo eri la famosa Dea del Brahma, forse saprai rispondermi. Supponendo che io faccia tutto il possibile per nascondere le notizie di eventi così sconvolgenti nella Regione Settentrionale, la Regione Orientale è davvero così pessima a raccogliere informazioni che non si accorgerebbe di nulla?”


“…” Qianye Ying’er non rispose.


“Perfetto, ora passiamo alla seconda falla nel tuo piano,” continuò Chi Wuyao: “Supponiamo per un momento che nessuno dei miei timori si avveri e che tutto vada esattamente come hai pianificato. Anche se riuscissimo a far infuriare l’Imperatore dell’Eternità dopo aver ultimato i preparativi per la guerra, come puoi essere così sicura… che in preda alla rabbia scaglierà davvero un attacco contro la Regione Settentrionale con tutte le forze del Regno dell’Eternità?”


Qianye Ying’er rispose a bassa voce: “In base al senso di colpa che prova per la morte di sua moglie, perché ritiene la vita di Zhou Qingchen più importante di quella di chiunque altro, perché vedendo quanto è diventato forte Yun Che cadrà in preda al panico… Non sono ragioni sufficienti!?”


“Come posso sapere se siano sufficienti oppure no?” rispose Chi Wuyao: “In compenso, c’è almeno una cosa che so, ed è che a volte le persone non riescono neppure a controllare i propri pensieri. Se scommetti su ciò che ‘pensi’ qualcun altro possa fare… spesso, finisce male!”


Lanciò un’occhiata a loro due e disse: “Del resto, voi due non ne siete forse un esempio perfetto?”


“Tu!” i capelli dorati di Qianye Ying’er fluttuarono alle sue spalle, e un minaccioso bagliore oscuro brillò nei suoi occhi… Ma per quanto fosse arrabbiata, non poté davvero contraddirla.


Loro due, che si erano fidati ciecamente l’uno di Zho Xuzi e l’altra di Qianye Fantian, ora si trovavano in quelle condizioni.


Quindi, si era davvero sbagliata quando aveva detto che loro due ne erano un esempio perfetto?
                                


                                



