---
title: Capitolo 1649 – L’Anima di un Imperatore dei Diavoli
pubDate: 2025-03-10T08:57:10.481Z
tags:
    - atg
---


Capitolo regolare, 0 in coda, 0/10 donazione


-Alstor






Qianye Ying’er era dall’altro lato dell’arca misteriosa. Stava osservando un’altra parte di quella regione di oscurità, ugualmente vasta.


Chi Wuyao si fermò per un istante, quando passando di lì vide Qianye Ying’er.


I suoi capelli dorati e le pieghe della sua gonna stavano ondeggiando piano nell’aria. Spesso si usa il modo di dire “bella come un dipinto” per lodare le donne, ma una semplice opera d’arte non sarebbe mai e poi mai riuscita a cogliere ogni dettaglio di Qianye Ying’er.


La Dea del Brahma era un’opera perfetta, che i Cieli avevano creato con tutta la loro energia e la loro immaginazione. Ma ora, era diventata il giocattolo di un Diavolo ossessionato dalla vendetta… probabilmente, la sua tragedia avrebbe rattristato chiunque.


“Normalmente, non ti allontani a più di un metro da lui, soprattutto con me nei paraggi. Ma ora, sei dal lato opposto dell’arca misteriosa. Che evento raro.”


Qianye Ying’er rispose sbuffando con freddezza: “Ogni anno, questo è il giorno in cui è più disperato. Non mi conviene rischiare di farlo arrabbiare, al momento.”


Lanciò un’occhiataccia a Chi Wuyao: “Non mi sembri preoccupata che il tuo piano possa fallire. Ma il nostro avversario è pur sempre l’Imperatore dell’Eternità, no?”


“Non sottovaluto mai i miei avversari.” Rispose Chi Wuyao, sorridendo: “E soprattutto, non sottovaluto mai me stessa. Per di più, sono così sicura proprio perché il nostro avversario è l’Imperatore dell’Eternità.”


“Intendi dire che sei così sicura per via di ciò che ti ha offerto.”


“Esatto,” Chi Wuyao fece scorrere delle dita fra i propri capelli, e la foschia oscura che copriva sempre il suo meraviglioso volto si assottigliò abbastanza da lasciarne intravedere la sagoma: “Secondo lui, né io né nessun altro potremmo mai rinunciare a quella pedina di scambio.”


“A essere onesta, sono persino sorpresa che sia disposto a cedere così facilmente un tesoro così prezioso.”


Qianye Ying’er sogghignò: “Heh. Anche tralasciando la faccenda di Zhou Qingchen, sta già violando un grande tabù, visitando la Regione Settentrionale per scendere a patti con te. Ha tutti i motivi per desiderare che l’accordo si concluda al primo tentativo, quindi qualsiasi sia la sua offerta, non mi sorprenderà.”


Chi Wuyao la osservò per un istante, poi esclamò sorpresa: “Non vuoi chiedermi cosa mi ha offerto?”


“Se vuoi dirmelo, allora fallo.” Rispose con indifferenza Qianye Ying’er, senza neppure voltarsi verso la Regina Diabolica. Non intendeva certo stare al gioco di Chi Wuyao.


Le labbra della Regina Diabolica si incurvarono in un sorriso: “Aiyah, che bambina disobbediente.”


“Se vuoi una bambina o un bambino ubbidiente con cui giocare, dovresti andare dal ragazzino di cui sei l’amante.” La provocò Qianye Ying’er.


“Il ragazzino di cui sono l’amante? Hehehehe…” Chi Wuyao scoppiò a ridacchiare: “Quando il Regno del Cielo Limpido era al massimo del suo splendore, la sua Eredità veniva ricevuta quasi solo da uomini. Ma nel mio Regno, viene ereditata solo da donne.”


“Inoltre, sai qual è il fattore a cui do più importanza, quando scelgo le mie Streghe? L’aspetto. Per me, è ancora più importante del loro talento o del loro passato.”


Qianye Ying’er: “…”


“Solo una donna su un miliardo è bella quanto le mie Streghe. Da Jie Xin a Chanyi, dalla prima alla nona, hanno tutte superato una selezione molto severa. Neppure la concubina preferita dell’Imperatore della Luna Ardente reggerebbe il confronto con una delle mie Streghe.”


“Riesci a indovinare perché?”


“…” all’improvviso, Qianye Ying’er si sentì tremendamente a disagio. Accigliandosi senza rendersene conto, domandò: “Cosa intendi dire?”


“Intendo dire che…”


La voce di Chi Wuyao sembrò improvvisamente molto più vicina, quindi Qianye Ying’er si voltò lievemente verso di lei per vedere cosa stesse facendo, senza pensarci. Con suo grande stupore, scoprì che il volto della Regina Diabolica era solo a qualche centimetro dal suo, così vicino che poteva persino sentire il suo respiro caldo sulle proprie labbra. Sembrava che i suoi occhi, oltre la foschia, stessero brillando come stelle: “Se prima o poi ci si stanca degli uomini, a volte si trovano le donne più di proprio gusto.”


Qianye Ying’er balzò indietro di un passo e fissò Chi Wuyao, preoccupata. Sebbene non lo volesse, si sentì precipitare totalmente in un languore da cui era impossibile sfuggire.


“Hahahahaha!” Chi Wuyao rise di gusto e se ne andò.


Dopodiché, andò da Yun Che.


Una tempesta di oscurità sferzava senza sosta contro di lui, ma la sua mente rimaneva calma come un lago dall’acqua immobile. Anche quando notò l’arrivo di Chi Wuyao, non si voltò verso di lei.


“Cos’è l’anomalia che ho percepito nella tua anima!?” le chiese improvvisamente.


Chi Wuyao si fermò solo dopo essere arrivata al suo fianco. Aprì lievemente le labbra, con fare civettuolo, e rispose: “Sinceramente, sono sorpresa che tu sia riuscito a trattenerti dal chiedermelo così a lungo.”


Erano molto vicini l’uno all’altra, dunque la sua voce diabolica penetrò fin nell’anima stessa di Yun Che.


Se fosse stato un qualunque altro uomo, se fosse stato ancora come era in passato, dubitava che sarebbe riuscito a restare impassibile.


“Intendi rispondermi o no?” chiese Yun Che con freddezza.


“Se è la tua unica domanda, certo, ti rispondo subito.” Chi Wuyao gli sorrise dolcemente. Ora che era da sola con lui, si comportava più come una succube che come la Regina Diabolica.


Yun Che: “…”


“Probabilmente l’hai già capito da solo. Del resto, sei l’unico con un potere che gli permetta di percepirla.” Spiegò Chi Wuyao: “Come sospetti, possiedo il frammento di un’Anima molto particolare. Ma al contrario di te, non sono stata così fortunata da ottenerla per intero. È un frammento così piccolo che quasi non si riesce a percepirlo. E molto tempo fa, quest’anima apparteneva…”


“All’Imperatore Diabolico del Nirvana.”


Yun Che divenne visibilmente scuro in volto quando ebbe la conferma: “Lo sospettavo.”


L’Imperatore Diabolico del Nirvana era uno dei quattro antichi Imperatori dei Diavoli. Era alla pari dell’Imperatrice Diabolica Colpo Celeste Nemesi dei Diavoli.


Nel Cielo Spirituale, quando Chi Wuyao si era rivolta personalmente ai tre Diavoli Yama, l’aura della sua anima aveva incredibilmente spaventato un po’ persino la sua Anima del Dio Drago.


Il Drago Primordiale Azzurro era l’Imperatore dei Draghi. In passato, era al di sopra di quasi ogni altro Vero Dio.


Di conseguenza, per poter incutere timore all’Anima del Dio Drago, il frammento d’anima di Chi Wuyao doveva essere a un livello ancora superiore, ovvero appartenere a un Dio della Creazione o a un Imperatore dei Diavoli!


E ora che Chi Wuyao l’aveva ammesso personalmente, Yun Che sapeva che in effetti possedeva un frammento dell’Anima dell’Imperatore Diabolico del Nirvana!


Chi avrebbe mai immaginato che, oltre a quella dell’Imperatrice Diabolica Colpo Celeste Nemesi dei Diavoli, esistesse ancora l’Eredità di un altro Imperatore dei Diavoli?


Sarà anche stato solo un frammento minuscolo, ma era pur sempre l’anima di un Imperatore dei Diavoli!


Non c’era da sorprendersi che Chi Wuyao fosse riuscita a raggiungere la vetta dell’intera Regione Settentrionale, sebbene all’inizio fosse stata una donna come le altre. Non c’era da sorprendersi che Qianye Fantian e Zhou Xuzi la temessero ancora così tanto, sebbene si fossero scontrati decine di migliaia d’anni prima.


Forse, quella era anche la fonte della sua intelligenza straordinaria e della sua terrificante astuzia.


“Sei l’unica persona al mondo a saperlo, oltre a me.” Chi Wuyao sorrise leggermente: “Tu sei l’unica persona al mondo che non posso guardare dall’alto in basso. In effetti, la mia Eredità è quasi insignificante, in confronto alla tua. Sarei stata una stupida, se avessi creduto di potertelo nascondere.”


“Umpf. Nessuno è degno di disprezzare o sminuire l’Anima di un Imperatore Diabolico!” rispose Yun Che.


Ma Chi Wuyao scosse la testa e disse a bassa voce: “Tu hai ereditato il potere di un Dio della Creazione, ovvero le Vene Misterioses del Dio Malvagio, e quello di un Imperatore dei Diavoli, ovvero il Sangue dell’Origine dell’Imperatrice Diabolica Colpo Celeste Nemesi dei Diavoli. E hai anche imparato le loro arte misteriosa.”


“Ma il mio frammento dell’Anima dell’Imperatore Diabolico del Nirvana è piccolo quanto un granello di sabbia. Non può essere neanche paragonato alle tue Eredità, anzi, il massimo che può fare…” guardò Yun Che in modo piuttosto strano: “… è permettermi di usare un trucchetto o due di tanto in tanto.”


“Altrimenti, non sarei ancora intrappolata in questa prigione.”


Yun Che si voltò improvvisamente verso di lei con un’espressione glaciale: “Come fai a sapere delle Vene Misterioses del Dio Malvagio?”


Al confine del Caos Primordiale, Yun Che aveva rivelato di fronte a tutti il suo segreto per placare l’Imperatrice Diabolica Colpo Celeste Nemesi dei Diavoli. Tuttavia, aveva detto solo di possedere l’Eredità del Dio Malvagio. Non aveva mai rivelato di possedere le sue Vene Misterioses.


Mu Xuanyin lo aveva avvisato più di una volta di mantenerle un segreto, anche se un giorno fosse stato costretto a rivelare il suo potere. Del resto, le Eredità Divine, e a maggior ragione l’Eredità di un Dio della Creazione, erano considerate impossibili da rubare, perciò non sarebbe stato troppo grave rivelare che la possedeva. Ma delle Vene Misterioses completamente formate erano un altro discorso. Anche se fosse stato impossibile espiantarle dal corpo di Yun Che, in molti sarebbero stati comunque disposti a provarci.


Eccetto i suoi amici più fidati e la sua famiglia, nessuno in tutta la Regione Orientale sapeva che possedeva le Vene Misterioses del Dio Malvagio. Ecco perché non riuscì quasi a credere alle sue orecchie, quando sentì Chi Wuyao parlare così apertamente del suo segreto.


“…” Chi Wuyao venne colta alla sprovvista. Ma dopo qualche istante, sussurrò delicatamente: “A tutti piace scoprire i segreti degli altri, e per una donna è vitale saperli sfruttare al meglio. Quindi, perché non provi a indovinare? Forse, sarò disposta a rinunciare a uno dei miei per dirti se hai ragione o no.”


“E, perché tu lo sappia, questa regola vale anche per voi uomini.”


Rip!


Una folata d’aria lacerò improvvisamente lo spazio fra Chi Wuyao e Yun Che, bloccando anche i loro sguardi incrociati.


Qianye Ying’er era comparsa fra loro due, come un fantasma, e stava fissando con freddezza Chi Wuyao: “Se ti piace così tanto rivelare i tuoi segreti, scommetto che le tue donne ti imploreranno quanto vorrai per saperli! Ma io e Yun Che non intendiamo. Assecondare. I. Tuoi. Giochetti!”


Chi Wuyao distolse lo sguardo e si voltò, con un’espressione delusa, sospirando: “Già, me ne sono accorta. Sono passati mesi da quando siete arrivati nella regione sacra del Regno delle Anime Rubate, ma nessuno di voi due ha mai neanche provato a spiarmi per vedere il mio vero volto, neppure una volta. Siete crudeli, la vostra indifferenza è davvero deprimente.”


“Heh.” Qianye Ying’er sogghignò: “Chi Wuyao, sei libera di usare i tuoi trucchetti per affascinare tutti gli ometti insignificanti che vuoi, ma non pensare neppure per un istante che funzioneranno anche con Yun Che. Ti metteresti solamente in imbarazzo!”


“Inoltre, non dire che non ti avevo avvertita.” Lo sguardo e il tono di Qianye Ying’er divennero ancora più ostili: “Ma fin dal primo giorno della nostra alleanza, ti abbiamo detto di non provare mai a ingannarci. Non vorresti diventare nostra nemica!”


Sulle labbra di Chi Wuyao, che stava dando le spalle a Qianye Ying’er, comparve un sorriso enigmatico: “Che ragazza sveglia. La mia opinione di te sta davvero migliorando, Yun Qianying.”


Qianye Ying’er: “…!?”


L’arca misteriosa oscura in quello stesso istante cominciò a rallentare. Hua Jin atterrò silenziosamente accanto alla sua Maestra e le disse: “Maestra, arriveremo fra un’ora. Vuole che vada in avanscoperta a controllare la situazione?”


“Non è necessario,” rispose Chi Wuyao: “E’ il nostro ‘amico’ a doversi preoccupare che ci siano degli imprevisti, non noi.”


“D’accordo. Capisco.”


La Strega scomparve, e l’arca misteriosa oscura tornò alla stessa velocità di prima. Si stavano avvicinando rapidamente al confine della Regione Settentrionale.


Chi Wuyao non temette neppure per un istante che qualcun altro potesse averli notati.


“Siamo a solo un’ora dalla destinazione.” Chi Wuyao si voltò verso Yun Che e Qianye Ying’er: “Vuoi che ti catturi personalmente, o vuoi fare da solo?”


Yun Che le diede le spalle e si diede un pugno al petto, subito dopo che lei ebbe finito la domanda.


Bang!


L’intera arca misteriosa tremò dalla forza dell’impatto.


Tagli e schizzi di sangue si propagarono velocemente per tutto il corpo di Yun Che, come le radici di un albero, inzuppando la sua veste nera in un batter d’occhio. Stava sanguinando da ogni orifizio, e dagli angoli delle sue labbra stavano sgorgando veri e proprie fontane di sangue.


“Tu…” Qianye Ying’er indietreggiò di mezzo passo, prima di costringersi a fermarsi.


Con un lampo di oscurità, tutto il sangue divenne scuro e secco. Sembrava vecchio di almeno qualche anno.


“Non era necessario spingersi a tanto.” Chi Wuyao distolse lo sguardo: “E’ molto improbabile che Zhou Xuzi abbia portato qualcuno con sé oltre a Zhou Qingchen. Al massimo, si sarà fatto accompagnare dal suo miglior Guardiano, Tai Yu.”


“Ma se fosse da solo, sarebbe ancora meglio.”


“Ecco perché io ho portato Jie Xin e Jie Ling. Anche se non siamo in grado di sconfiggere senza fatica Zhou Xuzi e Tai Yu, farci strada con la forza fino a Zhou Qingchen e ucciderlo non dovrebbe essere un problema… Sei sicuro di volerlo fare tu stesso?”


“…” Yun Che non rispose. Oltrepassò Chi Wuyao e tornò sulla punta della prua dell’arca misteriosa, mentre delle gocce di sangue colavano senza sosta dai suoi pugni stretti con odio.


Qianye Ying’er si avvicinò a Chi Wuyao e la provocò: “Non credevo che potessi fare una domanda così stupida. E dici di essere la Regina Diabolica?”


Chi Wuyao rispose sorridendo: “A molti uomini piacciono le donne intelligenti, ma a nessuno piacciono quelle troppo intelligenti e che fanno solo i propri interessi. Fare la stupida ogni tanto rende molto più semplice conquistare un uomo… cosa ne pensi?”


“Heh, allora è così che la Regina Diabolica della Regione Settentrionale è riuscita ad andare a letto con le sue prede per salire al potere. Ma capisco che per te abbia funzionato… del resto, gli uomini della Regione Settentrionale sono solo mucchi di spazzatura, soddisfatti di rimanere intrappolati in una prigione.”


Qianye Ying’er replicò spietatamente e sprezzantemente, poi si voltò… ma per qualche motivo, non riuscì a smettere di pensare a quello che Chi Wuyao aveva appena detto.
                                


                                



