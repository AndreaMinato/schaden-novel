---
title: Capitolo 1669 – Impadronirsi della Luna
pubDate: 2025-03-10T08:57:10.484Z
tags:
    - atg
---


Capitolo regolare, 0 in coda, 0/10 donazione


-Alstor






Per un Reame Sovrano, la morte del proprio Imperatore Divino equivaleva alla perdita del proprio principale pilastro, di tutti i suoi ideali e delle sue convinzioni.


Poco prima si erano radunati nella Sala Principale per discutere quell’importante faccenda.


Ma nell’arco di due secondi, due soli secondi, la loro Sala Principale era stata distrutta, la loro capitale devastata, il loro Artefatto Diabolico era stato ridotto in cenere, e il loro Imperatore Divino era morto…


Nella Capitale della Luna Ardente tutti, dalla più umile Guardia della Luna Ardente al più potente dei Divoratori della Luna, dovevano ancora riprendersi dallo shock di quella tragedia catastrofica. Anche se avessero avuto una forza di volontà dieci volte maggiore, la situazione sarebbe rimasta la stessa.


Gran parte degli abitanti del gigantesco Regno della Luna Ardente erano stati scaraventati a terra dall’esplosione di energia divina di poco prima. Rimasero con lo sguardo perso nel vuoto, e impiegarono molto tempo a rialzarsi.


Tutti i presenti si voltarono verso Yun Che, con grande fatica. Era completamente immobile. Aveva gli occhi chiusi e la sua aura era svanita nel nulla. Era come se fosse già morto.


“Lui… è… morto… anche lui?” mormorò Fen Zhou, in tono cupo.


Bang!


La dimensione isolata privata dell’Imperatore della Luna Ardente collassò, ora che era morto. Tuttavia, quell’attacco che racchiudeva il potere di un Vero Dio aveva distrutto quasi tutti gli oggetti in quella dimensione isolata, così solamente un magatama incredibilmente puro e nero come la notte cadde a terra. Non appena toccò il terreno, un debole tintinnio riecheggiò nell’aria.


Quello era il ricettacolo dell’Eredità del Regno della Luna Ardente, ovvero dei poteri che ricevevano i Divoratori della Luna – La Giada Diabolica della Luna Ardente!


Il bagliore oscuro emesso dalla Giada Diabolica della Luna Ardente rimase impresso negli occhi e nella mente di tutti. Tutti i Divoratori della Luna tremarono violentemente, ma fecero del loro meglio per rialzarsi in piedi, nonostante le convulsioni e gli spasmi dei loro muscoli. Tutti loro volevano correre verso quel tesoro sacro, che rappresentava il destino e il cuore del Regno della Luna Ardente.


Ma fu in quel momento che Yun Che, che tutti avevano creduto morto, distese lentamente una mano.


Shnk!


La Spada Colpo Celeste Nemesi dei Diavoli Devil Emperor, che aveva trafitto l’Imperatore della Luna Ardente e l’aveva ridotto in cenere, sfrecciò improvvisamente nel cielo. Tutti la fissarono con gli occhi spalancati, mentre lasciava una profonda cicatrice nera nel cielo, per poi tornare fra le mani di Yun Che.


Quel gesto incredibilmente semplice fece collassare di nuovo a terra quei membri del Regno della Luna Ardente che erano riusciti a rialzarsi. Vedere di nuovo quella spada sfrecciare verso l’alto quasi causò loro un esaurimento nervoso. Spalancarono gli occhi, con un terrore che non avevano mai provato in vita loro, e osservarono la distante sagoma insanguinata di Yun Che.


“Ah… ah…”


Tutti cominciarono a gridare dalla paura, e i più deboli cercarono persino di indietreggiare in preda al panico.


Yun Che non emanava alcuna aura, e persino la sua energia vitale era estremamente debole. Tuttavia… sebbene solo per due secondi, poco prima aveva chiaramente dimostrato di possedere il potere di un Vero Dio. Quel potere era stato così sconfinato da permettergli di ridurre in cenere il loro Imperatore Divino con un solo colpo.


Quando la Spada Colpo Celeste Nemesi dei Diavoli Devil Emperor tornò fra le sue mani, l’aura che vorticava intorno alla sua lama trasportò da lui anche un altro oggetto.


La Giada Diabolica della Luna Ardente cadde lentamente fra le dita di Yun Che, perciò ora anche il destino stesso dell’intero Regno della Luna Ardente era fra le sue mani.


Una sfera di densa luce nera brillava al centro della Giada Diabolica della Luna Ardente. Era l’Eredità appartenente all’ormai defunto Imperatore della Luna Ardente, Fen Daojun, che non era stata distrutta insieme a lui. Anzi, stava già tornando lentamente al ricettacolo.


Yun Che aprì gli occhi, ancora rossi come il sangue fresco. Tutti lo fissarono sconvolti, osservando il suo sguardo diabolico che sembrava appartenere a un Diavolo Primordiale.


Yun Che strinse le dita, e la Giada Diabolica della Luna Ardente scomparve. Quando la videro svanire proprio di fronte a loro, tutti i membri del Regno della Luna Ardente spalancarono ancora di più gli occhi, che sembrarono sul punto di schizzare fuori dalle loro orbite.


Subito dopo, il cielo divenne improvvisamente più scuro e un’aura soffocante li travolse tutti.


Tutti sollevarono istintivamente lo sguardo al cielo. Insieme a quell’aura soverchiante, era comparsa anche una gigantesca ombra al di sopra della Capitale della Luna Ardente.


Incredibilmente, era un’arca misteriosa da guerra, lunga parecchie centinaia di chilometri!


“L’Arca da Guerra… del Cielo… Spirituale…” balbettò Fen Daoqi. Dopodiché, si abbandonò a un lungo sospiro e chiuse lentamente gli occhi.


L’Arca da Guerra del Cielo Spirituale… un tempo si chiamava Arca da Guerra del Cielo Limpido, ma ormai era l’ammiraglia della flotta del Regno delle Anime Rubate!


A causa del potere da Vero Dio di Yun Che, le barriere protettive intorno alla Capitale della Luna Ardente, che erano rimaste alzate per centinaia di migliaia di anni, erano state tutte infrante. Ecco perché l’ammiraglia del Regno delle Anime Rubate aveva potuto raggiungere il cuore del Regno della Luna Ardente senza alcun ostacolo.


Chi Wuyao scese lentamente dall’Arca da Guerra del Cielo Spirituale.


Un bagliore nero brillava nei suoi occhi, e anche l’aura dell’Anima dell’Imperatore Diabolico del Nirvana discese silenziosamente su tutta la Capitale della Luna Ardente.


Quella fu la goccia che fece traboccare il vaso per tutti coloro che erano già disperati a causa del gesto di Yun Che.


Dietro di lei c’erano due donne, Jie Xin e Jie Ling, le sue due Streghe più potenti.


“Ah… ah… questo… si può sapere… cosa…”


Fen Zhou aveva gli occhi così spalancati da sembrare una caricatura… il loro Imperatore Divino era morto, la loro Capitale era stata distrutta, e l’ammiraglia della flotta del Regno delle Anime Rubate era comparsa sopra di loro. Ormai, neppure la parola “disperazione” era più sufficiente a descrivere ciò che provavano.


Era fin troppo crudele, così tanto che non poteva essere neppure un incubo.


Sotto a quella pressione soffocante, la Capitale della Luna Ardente, ormai in rovina, venne avvolta da un silenzio inquietante. Nessuno riuscì a dire neppure una parola per molto, molto tempo.


“…” Yun Che si voltò lentamente verso Chi Wuyao, che era comparsa all’improvviso, e verso la Grande Strega, che prima non era con loro. Dopodiché, rantolò con un tono roco e grave: “Come mi aspettavo… tu…”


I suoi occhi erano completamente iniettati di sangue, ed era impossibile capire se si stesse complimentando con lei, la stesse prendendo in giro, o la stesse minacciando.


“…” Chi Wuyao non rispose, e osservò dall’alto la zona circostante.


A quel punto, un’altra sagoma oscura scese rapidamente dall’Arca da Guerra del Cielo Spirituale, lasciandosi alle spalle una scia di luce dorata. Non appena raggiunse Yun Che, afferrò immediatamente una delle sue braccia.


Quando percepì l’aura di Qianye Ying’er, Yun Che chiuse finalmente gli occhi. Venne travolto da una stanchezza senza pari, e alla fine si lasciò cadere all’indietro.


Il suo sangue macchiò subito la gonna di Qianye Ying’er. Lei lo prese in braccio, poi disse a bassa voce: “Chi Wuyao, farai meglio… a non sprecare i suoi sforzi!”


Chi Wuyao rispose: “Se non riuscissi a ottenere un risultato impeccabile da un’opportunità così perfetta, non credi che tradirei completamente la tua ‘scelta’ e le tue ‘aspettative’?”


Qianye Ying’er non perse altro tempo in discussioni. Si limitò a spiccare il volo, con Yun Che fra le braccia, e a tornare all’Arca da Guerra del Cielo Spirituale.


A bordo dell’Arca c’era un numero scioccante di auree potenti. Oltre a Yu Wu e a Chanyi, che li avevano accompagnati durante il primo viaggio, c’erano anche Ye Li e Yao Die. C’erano sei delle Nove Streghe!


Ed era venuta anche gran parte dei ventisette Spiriti Diabolici e dei trecento ventisei Cavalieri Spirituali.


“Come sta il Giovane Maestro Yun?”


Tutte le Streghe a bordo dell’Arca accorsero ansiosamente a fianco di Yun Che, ferito e insanguinato.


“Non serve che vi preoccupiate per lui.” Qianye Ying’er lasciò cadere Yun Che a terra come se niente fosse: “Ha la pelle davvero dura. Guarirà da tutte queste ferite entro due giorni al massimo, e poi non gli rimarrà neppure un graffio.”


“Non… c’è bisogno… che… vi… preoccupiate… per me.” Sussurrò Yun Che. Aveva ancora gli occhi chiusi, e la sua voce era incredibilmente debole.


Chanyi rispose: “Qui ci penso io. Voi andate ad aiutare la Maestra.”


“Non serve. Puoi andare anche tu.” Disse freddamente Qianye Ying’er.


Chanyi rimase piuttosto stupita da quella risposta. Ma subito dopo, chinò il capo e rispose: “D’accordo.”


Ye Li, Yao Die, Yu Wu e Chanyi lasciarono l’Arca da Guerra e scesero verso la Capitale della Luna Ardente. Altre quattro auree soverchianti misero sotto pressione la città, che era già sull’orlo del collasso.


Più del settanta percento dei muscoli, delle ossa e dei meridiani di Yun Che era rotto o squarciato… Aveva persino distrutto irreversibilmente quattro Eredità degli Dei Stellari, pur di attivare forzatamente God Ash per due secondi. In effetti, inizialmente non aveva neppure sperato di cavarsela con così poco.


Qianye Ying’er si chinò delicatamente in avanti e osservò in silenzio le orribili ferite di Yun Che. Solo parecchio tempo dopo, disse finalmente: “Era questo l’asso nella manica che volevi usare per Long Bai? Quello di cui mi avevi parlato?”


“…” Yun Che non disse nulla. Qianye Ying’er non capì se fosse perché credeva che fosse superfluo risponderle, o perché semplicemente non ne aveva la forza.


Qianye Ying’er strinse i pugni e disse, con una voce incredibilmente fredda: “Hai pensato anche solo per un istante… a cosa sarebbe successo se il tuo corpo non avesse resistito a quel potere!?”


Quel potere aveva completamente annientato l’Imperatore della Luna Ardente, aveva distrutto tutte le barriere principali intorno alla Capitale della Luna Ardente, e aveva fatto tremare quasi un terzo della Regione Settentrionale… Era senza dubbio un potere che non avrebbe dovuto esistere in quell’epoca, e che probabilmente apparteneva solo agli antichi Veri Dei.


Dovendo utilizzare un potere del genere, se avesse fatto anche solo un minimo errore o se si fosse distratto, lui stesso sarebbe stato ridotto in cenere.


Yun Che aprì lentamente la bocca, e sussurrò a voce molto bassa: “Un giorno… ne avremo… un altro…”


Qianye Ying’er si accigliò violentemente. Si voltò e strinse leggermente i denti, dicendo: “Lo capisco, forse prima o poi raggiungerai davvero quel livello. Ma… Tu hai una vita sola, lo capisci!?”


“Un giorno… ne avremo… un altro…”


Di fronte alla rabbia ardente di Qianye Ying’er, Yun Che ripeté le deboli parole che aveva già sussurrato: “Un giorno… in futuro… ne avremo… un altro…”


“…?” Qianye Ying’er rimase stupita da quelle parole. Sembrò che fosse stata colpita da un fulmine a ciel sereno, e i suoi occhi freddi come il ghiaccio divennero improvvisamente lucidi.


Le sue labbra tremarono delicatamente, ma non ne fuoriuscì alcun suono. Un’emozione estranea, che non aveva mai provato prima, incredibilmente difficile da descrivere, si fece strada nel profondo del suo cuore. Era simile a un caldo torpore, e si diffuse rapidamente in tutto il suo corpo.


I suoi piedi si mossero da soli, e lei corse via di fretta, ma con passi disordinati e incerti.


Dopo aver girato un angolo, Qianye Ying’er si lasciò cadere pesantemente verso un muro, appoggiandovisi. Distese una mano, e se la portò davanti al viso, tremando violentemente, ma le sue lacrime cristalline scorsero attraverso le sue dita e caddero silenziosamente a terra.


Ma stavolta, non cercò di trattenerle, né voleva farlo.


……………


Ogni centimetro quadrato della Capitale della Luna Ardente era sottoposto a una pressione soffocante.


Chi Wuyao fece scorrere lo sguardo lungo la folla sotto di lei, con un cupo bagliore nero negli occhi, che emanavano il potere spirituale di un Imperatore dei Diavoli. Ogni volta che posava lo sguardo su qualcuno, il suo cuore e la sua anima cominciavano a tremare, anche se si trattava di un Divoratore della Luna.


“Tutti voi avete due opzioni.”


Le sue parole erano dirette in particolare agli undici Divoratori della Luna rimanenti. Erano gli ultimi pilastri rimasti al Regno della Luna Ardente, perciò se avesse sottomesso loro, avrebbe sottomesso l’intero Regno.


“La prima opzione.” Parlò molto lentamente, e la sua languida voce riecheggiò in tutta la Capitale della Luna Ardente: “Potete accettare di sottomettervi a me e a Yun Che, il successore dell’Imperatrice Diabolica Colpo Celeste Nemesi dei Diavoli, giurandoci eterna fedeltà.”


“La seconda opzione,” disse poi Chi Wuyao, con una risata incredibilmente inquietante: “E’ di morire con dignità!”


“Heh!” una risata sprezzante risuonò nell’aria non appena Chi Wuyao finì di parlare. Il primo a rispondere… era stato il Secondo Divoratore della Luna, Fen Zhou, che stava facendo fatica a reggersi in piedi. Fece appello a tutta la sua forza di volontà per dire, nel tono più orgoglioso che poté: “I Divoratori della Luna… muoiono solo in battaglia! Non sceglieremo mai di sacrificare la nostra dignità per salvarci la vita!”


“Ottimo.” Chi Wuyao gli lanciò un’occhiata indifferente. Poi, si voltò verso Fen Daoqi e gli chiese: “Il Consigliere Imperiale, invece, cosa pensa della mia proposta?”


Fen Daoqi si rialzò lentamente in piedi. Aveva ancora un’espressione lucida, e sollevò lo sguardo verso Chi Wuyao: “Ho due domande a cui spero che lei possa rispondere onestamente, Regina Diabolica.”


“Parla.” Chi Wuyao non respinse la sua richiesta.


“La prima domanda.” Fen Daoqi inspirò qualche volta per regolare la sua aura, prima di continuare: “Se sceglieremo di servirvi… Potremo ricevere anche noi la benedizione della Calamità dell’Oscurità Eterna di Yun Che, come le sue Streghe?”


“Certamente.” Rispose Chi Wuyao.


“Daoqi! Tu…” Fen Zhou si voltò di scatto verso Fen Daoqi, incredulo e infuriato.


“La seconda domanda!” Fen Daoqi ignorò lo sguardo carico di rabbia di Fen Zhou. Poi, chiese: “Regina Diabolica, quali sono le sue intenzioni? Qual è la sua ambizione?”


Chi Wuyao socchiuse i suoi occhi seducenti, e rispose in tono languido: “Io non voglio rimanere intrappolata in questa piccola, oscura prigione per il resto della vita! Dimmi… anche tu condividi il mio sogno?”


Bang!!


Fen Daoqi cadde in ginocchio con un pesante tonfo. Chinò il capo e rispose: “Io, Fen Daoqi, il Settimo Divoratore della Luna del Regno della Luna Ardente, giuro di servire la Regina Diabolica e l’Imperatore Divino Yun Che per il resto della mia vita. Vi servirò con fedeltà assoluta!”
                                


                                



