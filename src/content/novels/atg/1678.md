---
title: Capitolo 1678 – Abisso del Mare d’Ossa
pubDate: 2025-03-10T08:57:10.485Z
tags:
    - atg
---


Capitolo regolare, 0 in coda, 0/10 donazione


-Alstor


“Il volere dell’Imperatrice Diabolica Colpo Celeste Nemesi dei Diavoli!?” Yan Tianxiao reagì intensamente. Sembrava intimidito dal nome dell’Imperatrice Diabolica.


Yun Che spiegò: “Prima di andarsene, l’Imperatrice Diabolica Colpo Celeste Nemesi dei Diavoli mi parlò di un luogo al centro della Regione Settentrionale, dove l'Energia Misteriosa Oscura è incredibilmente densa, probabilmente perché vi si trovano le ossa di molti Diavoli Primordiali. Attualmente, è il miglior posto al mondo per coltivare l'Energia Misteriosa Oscura.”


“Capisce cosa intendo dire, Imperatore Yama?”


Apparentemente, Yun Che desiderava coltivare nel Mare d’Ossa dell’Oscurità Eterna.


E aveva persino nominato l’Imperatrice Diabolica Colpo Celeste Nemesi dei Diavoli per spaventare Yan Tianxiao e spingerlo ad assecondarlo.


Che quelle fossero davvero le sue intenzioni oppure no, era chiaro che desiderasse entrare nel Mare d’Ossa. Del resto, era vero che attualmente fosse il luogo migliore di tutto il Caos Primordiale per la coltivazione dell'Energia Misteriosa Oscura.


“Ecco…” Yan Tianxiao esitò. All’improvviso, si voltò verso suo figlio e gli chiese: “Jie’er, quali sono le condizioni della barriera all’ingresso del Mare d’Ossa, in questo momento?”


Intuendo subito il piano del padre, Yan Jie rispose: “Onorevole Padre, gli Antenati non coltivano in isolamento da parecchio tempo. Mi hanno anche ordinato di coltivare all’interno del Mare d’Ossa per otto ore al giorno, quindi non hanno sigillato l’ingresso.”


Yan Tianxiao espirò leggermente: “Immagino che, in fondo, questo sia il volere del fato.”


“Siccome questo è il volere dell’Imperatrice Diabolica Colpo Celeste Nemesi dei Diavoli, posso fare un’eccezione per te, Fratello Yun. Tuttavia… alla fine, spetterà agli Antenati decidere se permetterti di restare nel Mare d’Ossa oppure no.”


“Molto bene.” Yun Che annuì. Finalmente, la sua espressione impassibile si sciolse in un sorriso soddisfatto: “Grazie per la gentilezza, Imperatore Yama.”


“Hehe, di niente, Fratello Yun.” Ridacchiò Yan Tianxiao, prima di continuare: “A proposito, vuoi riposarti prima di…”


“Non è necessario.” Yun Che sollevò una mano: “Possiamo andare subito al Mare d’Ossa dell’Oscurità Eterna.”


Yan Tianxiao non perse tempo con altri convenevoli e annuì: “D’accordo. Ti accompagnerò personalmente, così se necessario potrò mettere una buona parola per te con gli Antenati.”


Fece un cenno con la mano a Yan Jie e Yan Wu: “Voi potete andare.” Dopodiché, guidò personalmente Yun Che verso l’ingresso del Mare d’Ossa dell’Oscurità Eterna.


Uno dei due sembrava agitato, l’altro sembrava titubante. Tuttavia, entrambi erano impazienti di raggiungere l’ingresso del Mare d’Ossa.


Il carattere dell’Imperatore Yama era molto diverso da quello dell’Imperatore della Luna Ardente. Era un uomo determinato e spietato, che non temeva niente e nessuno. Non doveva mai preoccuparsi delle conseguenze delle sue azioni, perché dava per scontato che nessuno potesse sconfiggere il Regno Yama, in nessun modo.


O almeno, così era stato fino all’arrivo di Yun Che.


Nell’istante stesso in cui lo aveva incontrato, si era costretto ad assumere un atteggiamento completamente diverso dal solito, trattenendo la propria aura maestosa e soverchiante.


Yan Tianxiao non era così stupido da trattare tutti con arroganza e superiorità.


In ogni caso, quella era comunque la prima volta da quando era diventato l’Imperatore Divino più potente della Regione Settentrionale che trattava qualcun altro così remissivamente.


E Yun Che era la prima persona nella storia del Regno Yama a spingere così facilmente l’Imperatore Yama ad assecondarlo.


La morte di Fen Daojun, la caduta del Regno della Luna Ardente, l’Eredità dell’Imperatrice Diabolica, il terrore di Yan Wu e la totale tranquillità di Yun Che, che si trovava da solo nel cuore del territorio nemico…


Era solo naturale che l’Imperatore Yama temesse di fare un passo falso.


In realtà, a Yan Tianxiao sarebbe bastato voltarsi e attaccare Yun Che per ucciderlo. Yun Che sarebbe stato fortunato a cavarsela con solo delle ferite gravi.


Al momento, si trovavano nella zona più interna del Palazzo Diabolico dell’Oscurità Eterna. Anche con la Calamità dell’Oscurità Eterna e il Riflesso Distruttore della Luna, se avesse commesso un singolo errore avrebbe potuto morire nell’arco di pochi istanti, dato che era circondato da innumerevoli avversari temibili.


Ma grazie ai suoi preparativi, il rischio che l’Imperatore Yama lo attaccasse all’improvviso era minimo. In quel momento, l’Imperatore Yama non aveva né il coraggio né un motivo per cui tentare la sorte.


Yun Che doveva davvero ringraziarli per averlo messo alla prova con la Barriera dell’Oscurità Eterna e la Formazione dello Yama Piangente, sebbene lui avrebbe trovato un modo per dare prova delle sue capacità anche se loro non l’avessero fatto.


Dopotutto, era l’unica persona al mondo a comprendere davvero il potere della Calamità dell’Oscurità Eterna. Quella arte misteriosa era in grado di fare a pezzi ogni convinzione riguardo all'Energia Misteriosa Oscura, figurarsi di spaventare a morte l’Imperatore Yama.


L’ingresso del Mare d’Ossa dell’Oscurità Eterna si trovava al centro esatto del Palazzo.


Quando i due entrarono in una grande sala nera, un vento freddo e minaccioso soffiò contro di loro. In fondo alla stanza c’erano decine di Formazioni Misteriose Oscure, e al loro centro c’era un abisso scuro e senza fondo, senza neppure un raggio di luce.


Yun Che rilasciò la sua Percezione Spirituale. l'Energia Misteriosa Oscura che fuoriusciva dalle fauci spalancate dell’abisso era così densa che quasi aderì alla sua pelle. Di tanto in tanto, si sentivano rumori orribili, simili ai lamenti di Diavoli o di spettri rancorosi.


“Questa è l’entrata del Mare d’Ossa dell’Oscurità Eterna.”


Yan Tianxiao mostrò l’ingresso del Mare d’Ossa a Yun Che con serietà e devozione.


Dopotutto, grazie a quel luogo il Regno Yama non era mai stato sconfitto fin dalla sua nascita.


Tuttavia, oltre la sua espressione solenne, nella sua mente stava valutando rapidamente decine e decine di possibilità.


Yan Tianxiao era tentato di fare a Yun Che qualche domanda e di metterlo alla prova mentre si dirigevano verso l’ingresso del Mare d’Ossa, ma alla fine rinunciò, perché temeva troppo di fare un errore e allarmare Yun Che.


Ovviamente, stava riflettendo più del necessario.


“L’Energia Yin dei resti dei Diavoli Primordiali è davvero straordinaria.” Mormorò Yun Che mentre osservava l’abisso senza fondo, apparentemente perso nei suoi pensieri.


“Certo,” disse Yan Tianxiao: “Altrimenti, il Mare d’Ossa non avrebbe mai attirato l’attenzione dell’Imperatrice Diabolica.”


Erano a circa un centinaio di metri dall’orlo del baratro che portava al Mare d’Ossa. Tuttavia, Yan Tianxiao non si rilassò neppure per un istante.


Era impossibile che Yun Che fosse arrivato fin lì senza sapere dei tre Antenati Yama immortali. Se qualcuno fosse rimasto intrappolato nel Mare d’Ossa, avrebbe dovuto affrontare quei tre mostri impossibili da uccidere, che potevano rigenerarsi nell’arco di pochi istanti. Anche se a entrarvi fosse stato un Imperatore Divino, sarebbe comunque sicuramente morto.


E anche se il suo potere avesse trasceso quello di chiunque altro al mondo, non sarebbe comunque mai riuscito a sopravvivere più a lungo dei tre Antenati Yama.


Era impossibile che Yun Che e il Regno delle Anime Rubate non lo sapessero.


Al tempo stesso, l’Imperatore Yama si rifiutava anche di credere che Yun Che fosse giunto fino a quel punto senza alcun tipo di piano.


La mente di Yan Tianxiao venne attraversata da innumerevoli dubbi, ma alla fine li ignorò e prese la sua decisione. Nei suoi occhi non rimase altro che un bagliore spietato e nascosto alla perfezione.


“Fratello Yun,” disse Yan Tianxiao, esitando leggermente: “Per me non è un problema lasciarti entrare nel Mare d’Ossa dell’Oscurità Eterna. Ma per i tre Antenati…”


“Temi che i tre Antenati non mi diano il loro permesso, Imperatore Yama?” chiese Yun Che, senza distogliere lo sguardo dall’ingresso del Mare d’Ossa. Era quasi come se, ora che aveva raggiunto la sua destinazione, non avesse più voglia di parlare con Yan Tianxiao. Nel suo sguardo c’era un lampante entusiasmo.


“Di sicuro non lo sai, Fratello Yun,” disse Yan Tianxiao, sospirando: “Ma questo è il luogo in cui i tre Antenati…”


Boom!!!


Yun Che venne colpito alla schiena prima ancora che le ultime di quelle parole cariche di rammarico raggiungessero le sue orecchie.


L’Imperatore Yama meritava davvero la sua fama di Imperatore Divino più potente della Regione Settentrionale. Il suo attacco non solo era stato terribilmente improvviso, ma anche così rapido che nessuno avrebbe potuto reagire.


E anche se quel colpo era stato così veloce e inaspettato, la sua forza era comunque stata straordinaria. Quell’improvvisa esplosione di Energia Misteriosa fece tremare persino le nuvole nell’alto del cielo.


Pfft!


Yun Che vomitò una boccata di sangue, mentre precipitava come un meteorite nell’abisso oscuro. Stava cadendo così velocemente da fendere l’aria, creando un sibilo inquietante.


Yan Tianxiao venne colto alla sprovvista da quel fiotto di sangue, ma non esitò neppure per un istante. Le Formazioni Misteriose intorno all’ingresso del Mare d’Ossa si strinsero intorno a esso, sigillandolo completamente.


Rumble…


Le varie Formazioni Misteriose rotearono e si fusero in un’unica Formazione, poi si collegarono alla grande Formazione Difensiva che avvolgeva l’intero Distretto Imperiale Yama. Alla fine, quella divenne la Formazione difensiva più terrificante che la Regione Settentrionale avesse mai visto.


E così, Yun Che venne imprigionato nella sua tomba e abbandonato al suo destino.


L’esplosione di Energia Misteriosa e l’improvvisa attivazione delle Formazioni Misteriose stupì chiunque fosse a palazzo, spingendo tutti a intervenire. I Diavoli Yama, che erano già stati informati dell’arrivo di Yun Che, si precipitarono a fianco del loro Imperatore.


Ma non videro altro che Yan Tianxiao fermo al centro della stanza, di fronte alle Formazioni Misteriose ormai attive. Yun Che non c’era.


“Ci sei riuscito, Onorevole Padre?” domandò Yan Jie, impaziente.


“Mn.” Rispose Yan Tianxiao, con indifferenza.


“Ottimo.” Yan Wu tirò un profondo sospiro di sollievo, ma subito dopo notò la strana espressione di suo padre. Accigliandosi, gli chiese: “Cosa c’è che non va, Onorevole Padre?”


“No, non è nulla.” Yan Tianxiao scosse la testa, poi fissò il sangue che colava dalle sue dita: “Ho solo realizzato che ci ha ingannati fin dall’inizio, ecco tutto.”


“Cosa?” i Diavoli Yama gridarono dallo stupore e si irrigidirono istintivamente.


“Umpf, tranquilli. Non avete capito cosa intendo dire.” Yan Tianxiao mosse le mani come se stesse afferrando qualcosa, poi si voltò verso Yan Wu: “Wu’er, quelle che Yun Che ti ha mostrato probabilmente erano le capacità speciali della Calamità dell’Oscurità Eterna.”


“Dato che è l’Eredità di un Imperatore dei Diavoli, è naturale che non te ne sia accorta.”


“Ma in realtà, la sua vera forza… Umpf!” Yan Tianxiao sbuffò rumorosamente: “Sì, è più forte di un normale Divine Sovereign, ma non era affatto una minaccia per noi. Incredibile, è riuscito a ingannare anche me!”


“Cosa… intendi dire?” domandò Yan Wu.


Yan Tianxiao mostrò le mani ai suoi sottoposti. Erano ricoperte dal sangue di Yun Che: “Un attimo fa ho dovuto agire rapidamente, quindi sono riuscito a usare solo il venti percento circa della mia forza. Speravo di coglierlo alla sprovvista con quell’attacco a sorpresa e, poi, di spingerlo nel Mare d’Ossa con tutta la mia forza e con l’aiuto delle Formazioni Misteriose.”


“Ma mi è bastato quell’attacco per scaraventarlo nell’abisso e ferirlo gravemente… ridicolo!”


Quando ripensò a quanto era stato prudente e amichevole con Yun Che, Yan Tianxiao strinse i pugni così forte da far scrocchiare le dita. Era la peggiore umiliazione che avesse subito da quando era diventato un Imperatore Divino.


Mentre tutti i Diavoli Yama corrugavano visibilmente la fronte, Yan Jie disse: “Quindi, tutto ciò che ha detto e fatto era solo…”


“Umpf. È venuto da solo, e si è comportato con arroganza e maleducazione. Ma l’ha fatto solo per intimorirci,” commentò freddamente Yan Tianxiao: “Non mi sorprende che sia venuto qui così di fretta. Stava cercando di imbrogliarci mentre eravamo ancora preoccupati per ciò che è successo nel Regno della Luna Ardente!”


“Il potere con cui ha ucciso Fen Daojun non corrisponde alla sua forza. In effetti, potrebbe aver utilizzato una tecnica che si può usare una volta sola nella vita. per poco, non cadevamo anche noi nella trappola della Regina Diabolica!”


Se non fosse stato deciso e spietato, chissà per quanto tempo Yun Che avrebbe continuato a ingannarlo.


Yan Wu fissò con rabbia il sangue sulle mani di Yan Tianxiao, ripensando a come Yun Che aveva distrutto la Barriera dell’Oscurità Eterna e fermato la Formazione dello Yama Piangente.


Ciò che aveva fatto era stato incredibile e terrificante, ma ora che ci pensava, non aveva percepito quasi nessuna fluttuazione nella sua Energia Misteriosa. Piuttosto che forza bruta, doveva aver usato un potere speciale, che lei non aveva potuto riconoscere.


“Ora capisco.” Mormorò fra sé e sé Yan Wu, infuriata e umiliata: “Però, il suo coraggio è ammirevole.”


“Stava tramando qualcosa, e i suoi avversari eravamo noi Diavoli Yama. Un uomo comune non tenterebbe neppure di fare ciò che lui ha fatto.” Anche il tono di Yan Tianxiao conteneva una certa ammirazione.


“Avremmo potuto risparmiare ai Venerabili Antenati il disturbo di ucciderlo, ma alla fine ciò che importa è il risultato.” Negli occhi di Yan Tianxiao comparve un bagliore oscuro: “Non può fuggire in alcun modo dal Mare d’Ossa, e chissà… forse i tre Antenati riusciranno a strappargli i segreti della Calamità dell’Oscurità Eterna.”


“E se riuscissero a strappargli anche l’Eredità dell’Imperatrice Diabolica, tanto meglio!”


Yun Che stava cadendo nell’oscurità molto velocemente, ma anche dopo molto tempo non ci fu l’impatto che aspettava.


Il vento, pregno di Energia Yin, ululava accanto alle sue orecchie. Più in fondo cadeva, più l’Energia Yin diventava violenta.


Odio, rabbia, dolore, disperazione, intento omicida… ogni genere di emozione negativa travolgeva il suo corpo, con un fetore disgustoso. Chiunque altro, in quella situazione, avrebbe creduto di star precipitando verso l’inferno.


“Coff… coff coff!”


I colpi di tosse di Yun Che erano deboli, ma ogni volta erano accompagnati da un fiotto di sangue.


Anche se con l’aumento di livello della Grande Via del Budda il suo corpo si era trasformato interamente, era stato comunque attaccato da un Imperatore Divino. Neppure lui avrebbe potuto resistere, senza fare appello a tutta la sua Energia Misteriosa.


Qualsiasi altro Divine Sovereign di ottavo livello sarebbe stato già fatto a pezzi.


Normalmente, Yun Che sarebbe guarito molto rapidamente da una ferita del genere, anzi, si poteva addirittura dire che sarebbe guarito “con una velocità sovrannaturale”. Tuttavia, dato che stava precipitando verso il Mare d’Ossa dell’Oscurità Eterna ed era avvolto da una quantità straordinaria di Energia Misteriosa Oscura, stava guarendo ancora più rapidamente del normale.


Stava guarendo praticamente a una velocità esponenziale.


Quindici minuti… trenta minuti…


Yun Che non accelerò verso il basso. Si limitò a lasciarsi cadere nel vuoto per quarantacinque interi minuti, fino a quando non atterrò finalmente in fondo all’abisso.


La zona in cui era atterrato non era completamente buia. Innumerevoli ossa di Diavoli Primordiali emanavano ancora un lieve bagliore fosforescente. Ma quelle deboli luci, anziché rendere meno spaventosa l’atmosfera, non facevano altro che rendere quel mondo oscuro ancora più terrificante e inquietante di quanto già non fosse.


C’erano ossa di ogni forma e dimensione. Alcune erano lunghe alcuni chilometri. Alcune erano ancora relativamente intatte. Ma la maggior parte si erano sbriciolate, riducendosi in piccoli frammenti neri.


Lì, l'Energia Misteriosa Oscura era così densa da essere praticamente solida. Yun Che si sentiva quasi come se stesse galleggiando in un fiume nero. L’Oscurità penetrava in ogni angolo del suo corpo senza che lui dovesse fare nulla, con la violenza di tante piccole tempeste.


Tre secondi dopo che raggiunse il fondo dell’abisso, la ferita causata dall’attacco di Yan Tianxiao… guarì completamente.


Tap!


“Heh… hehe… hehehehe…”


All’improvviso, alcune piccole ossa rotolarono a terra e una risata distorta raggiunse Yun Che da qualche punto nel mezzo del buio, rendendo quel nero cimitero ancora più terrificante.


Yun Che si voltò lentamente nella direzione da cui era giunta la risata. Però, sul suo volto non c’era un’espressione spaventata, ma un ghigno crudele.
                                


                                



