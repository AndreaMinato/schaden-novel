---
title: Capitolo 1690 – La Canzone di He Ling
pubDate: 2025-03-10T08:57:10.487Z
tags:
    - atg
---


Capitolo sponsorizzato! Ringraziamo ancora Federico! 0 in coda, 0/10 donazione


-Alstor






Gli Antenati Yama erano così potenti che era praticamente un insulto chiedere loro di immobilizzare un Divine Sovereign, per di più tutti e tre insieme… ma gli ordini di Yun Che erano assoluti, perciò obbedirono.


Tian Guhu cadde in ginocchio, con un tonfo rumoroso. Si sentì come se un milione di montagne lo stessero schiacciando, e riusciva a muovere soltanto gli occhi. Tuttavia, non oppose resistenza. Ognuno dei tre uomini che lo stavano immobilizzando avrebbe potuto cancellarlo dall’esistenza stessa in un battito di ciglia. Opporre resistenza? Era uno scherzo?


Bang!


Yun Che evocò un calderone nero come l’inchiostro e lo lasciò cadere pesantemente di fronte a Tian Guhu. Era l’Artefatto dell’Origine del Regno Yama, il Calderone Diabolico Yama dell’Aldilà.


Ogni singolo Diavolo Yama nella stanza rimase scioccato.


Aveva intenzione di… Yan Tianxiao rabbrividì, ricordandosi di qualcosa. Sollevò un piede senza rendersene conto, come per fare un passo in avanti, ma subito dopo si costrinse a restare fermo e a inghiottire le parole che stava per pronunciare.


Yun Che distese lentamente una mano sopra il calderone. Non appena fece un cenno, una fiamma nera come la notte si sollevò dal calderone, fermandosi poi fra le sue dita.


Tutta la luce nella Sala Imperiale venne divorata dall’Oscurità di quella fiamma nera, non appena comparve. Quell’immagine rimase impressa negli occhi e nelle menti di tutti… perché quella era una delle Eredità dei Diavoli Yama, l’Eredità di un Vero Diavolo Primordiale!


Le Eredità dei Veri Diavoli potevano essere tramandate ai successori che venivano prescelti, ma non potevano mai essere controllate direttamente. Nessun Imperatore Yama era mai riuscito a interferire con il volere delle Eredità.


Ma ora, quell’Eredità stava obbedendo a Yun Che senza opporre alcuna resistenza.


Anche se tutti i presenti avevano già visto Yun Che compiere varie imprese impossibili, quella scena li sconvolse comunque profondamente.


“Questa è l’Eredità di un Diavolo Yama.” Disse lentamente Yun Che. Quell’Eredità stava fluttuando proprio davanti ai suoi occhi, ma il suo bagliore non era paragonabile all’oscura luce negli occhi di Yun Che: “Questa Eredità ti concederà in un solo giorno un potere che in molti non oserebbero sognare di possedere neppure se avessero un milione di vite a disposizione. Spero che ti dimostrerai degno del tuo soprannome, Cigno Solitario!”


Prima ancora che Tian Guhu potesse rispondere, Yun Che premette la fiamma di oscurità contro la sua fronte.


Bzz—


Ci fu un ronzio molto grave, mentre l’aura del Diavolo Yama fuoriusciva dalla fiamma oscura, come un’alluvione. Inghiottì Tian Guhu in un solo istante.


“Argh!”


Il Divine Sovereign all’inizio lanciò un grido di dolore, ma riuscì a recuperare quasi immediatamente il controllo. Poi, non si lasciò sfuggire neppure un gemito, nonostante i suoi denti avessero cominciato a spezzarsi rumorosamente da quanto forte li stava stringendo.


Tutti i Diavoli Yama rispettavano profondamente la propria Eredità, com’era naturale che fosse. Anche se il Calderone poteva strappare forzatamente l’Eredità a qualsiasi Diavolo Yama, c’erano anche restrizioni particolari riguardo alla loro trasmissione. In particolare, potevano essere donate solo a coloro che possedevano il Sangue dei Diavoli Yama.


Tian Guhu non discendeva dal Regno Yama, quindi naturalmente l’Eredità Yama non avrebbe dovuto accettare di riconoscerlo come suo successore. Yun Che poteva davvero costringere il Calderone a trasmettere l’Eredità a un estraneo, senza alcun legame di sangue col Regno Yama?


“Sua Maestà, questo…” Yan E inviò una Trasmissione Sonora a Yan Tianxiao. Da tempo immemore, le Eredità Yama erano appartenute solo ai Diavoli Yama e a nessun altro. Se Yun Che avesse davvero avuto successo… sarebbe stato come donare il loro potere a un estraneo!


“Silenzio!” lo rimproverò Yan Tianxiao.


Passò un’ora. Passarono due ore…


Bang!


Ci fu una gigantesca esplosione, poi la luce oscura e l’aura diabolica che avvolgevano l’intera Sala Imperiale svanirono nel nulla.


Tian Guhu cadde debolmente a terra, davanti agli occhi di tutti. Il giovane stava ansimando e sudando visibilmente, e un velo di Oscurità stava circolando lentamente all’interno del suo corpo. La sua aura era completamente diversa da prima.


Quando Tian Guhu riaprì lentamente gli occhi e sollevò lo sguardo, nelle sue pupille comparve un bagliore nero.


“…” Yan Tianxiao strinse i pugni in silenzio, provando un terribile dolore alla nuca.


Le reazioni dei Diavoli Yama furono ancora più violente.


Anche se Tian Guhu era esausto e sembrava incredibilmente debole, ora la sua aura era chiaramente quella di un Divine Master di ottavo livello!


Normalmente, erano necessari parecchi giorni per trasmettere un’Eredità Yama nel corpo del nuovo Diavolo e per raggiungere la massima compatibilità.


Ma Tian Guhu, un completo estraneo che non era stato neppure riconosciuto come Erede dal potere del Diavolo Yama… era riuscito ad assimilarlo completamente! E in solo due ore!


Anche se l’aura da Diavolo Yama di Tian Guhu era ancora piuttosto instabile, era praticamente perfetta. Non vi si poteva percepire alcun contrasto, né alcun segno di rifiuto da parte dell’Eredità.


I Diavoli Yama non sarebbero stati in grado di descrivere a parole quanto erano scioccati.


Bang!


Tian Guhu cadde di nuovo in ginocchio e si prostrò a fondo davanti a Yun Che, dicendo: “Da oggi in poi, la mia vita appartiene al Signor Yun e a nessun altro!”


“No, ti sbagli.” Yun Che guardò dall’alto Tian Guhu: “La tua vita appartiene solo a te stesso. Non ti chiederò né di tradire il tuo Regno, né ti costringerò a servire il Regno Yama.”


“Tu sei ancora Tian Guhu! Non sei un Diavolo Yama! Non ho mai voluto la tua vita. Ciò che voglio è solo la tua determinazione!”


Tian Guhu lo guardò negli occhi e pronunciò un giuramento che avrebbe per sempre portato nel cuore: “Signor Yun, la mia determinazione ha bisogno della sua guida! Solo lei è degno di guidarmi!”


“In tal caso,” disse Yun Che, dando le spalle a Tian Guhu: “Ti ordino di entrare nel Mare d’Ossa dell’Oscurità Eterna e di coltivare fino a quanto non avrai stabilizzato appieno il tuo nuovo potere. Poi, potrai tornare al Regno Imperiale Celeste.”


“E dopo…” Yun Che fece una piccola pausa, prima di riprendere: “Il tuo più grande valore non è l’Eredità Yama che hai appena ricevuto, ma la tua influenza nella Regione Settentrionale, soprattutto fra i Sovereign Celesti e fra i giovani. Capisci cosa intendo dire?”


Tian Guhu impresse nella propria memoria ogni singola parola di Yun Che. Il sangue gli ribolliva nelle vene; era sicuro che, finalmente, il sogno che aveva creduto per sempre oltre la sua portata era proprio davanti a lui.


“Capisco… Non la deluderò, Signor Yun.” Dichiarò senza esitare Tian Guhu, facendo del suo meglio per trattenere il suo entusiasmo.


“Adesso vai nel Mare d’Ossa. Yan Due, aiutalo a stabilizzare il suo nuovo potere.”


“Obbedisco ai suoi ordini, Padrone.” Rispose frettolosamente Yan Due.


Alla fine, Yun Che sottolineò ancora: “Inoltre… non rivolgerti mai più a me chiamandomi ‘Signor Yun’!”


“…” Tian Guhu rimase senza parole per qualche secondo, poi fece un profondo inchino: “D’accordo.”


Di recente, le voci sul conto di Yun Che avevano letteralmente invaso la Regione Settentrionale, quindi ovviamente Tian Guhu aveva scoperto che lo straordinario uomo di fronte a lui aveva solo una trentina d’anni.


Naturalmente, si era comunque rivolto a lui chiamandolo “Signor Yun”, perché lo considerava superiore a sé.


Yan Due accompagnò Tian Guhu al Mare d’Ossa.


Con l’aiuto di Yan Due, sicuramente Tian Guhu avrebbe stabilizzato l’Eredità Yama appena ricevuta in un batter d’occhio.


In questo modo, Yun Che aveva ottenuto un nuovo fedele servitore, che era destinato a ricoprire un ruolo chiave nei suoi piani per il futuro.


“Per favore, aspetti un attimo Mio Signore. C’è una faccenda di cui solo lei può occuparsi.”


Yan Tianxiao chiamò Yun Che proprio quando stava per andarsene. L’Imperatore Yama stava stringendo fra le mani una tavoletta di giada, che emetteva un leggero rivolo di energia oscura.


Yun Che socchiuse leggermente gli occhi. Riconobbe subito quell’energia oscura, era l’aura del Regno delle Anime Rubate.


“L’ha inviata la Regina Diabolica?” domandò con indifferenza Yun Che. Non volle toccare la tavoletta di giada.


“Sì, è un invito che la Settima Strega in persona ci ha portato l’altro ieri.” Rispose Yan Tianxiao.


“Un invito?” Yun Che inarcò leggermente le sopracciglia: “E per quando?”


“Fra sette giorni.” Rispose Yan Tianxiao: “In realtà, non è un invito. La Regina Diabolica in persona verrà a trovarci. Inoltre, specifica chiaramente di voler incontrare lei, non me.”


“Fra sette giorni?” Yun Che si accigliò ancora più visibilmente, poi sogghignò: “Davvero curioso. Di solito si presenta senza preavviso, spalancando la porta d’ingresso prima ancora che l’ospite abbia il tempo di reagire. Ma ha chiesto un’udienza? Ci lascia il tempo di prepararci? Davvero curioso.”


“Speravo che scendesse dal cielo con tutte le sue Streghe senza avvisarci, così da farmi una piacevole sorpresa.” Commentò Yun Che, con un piccolo ghigno, ma la sua espressione era incredibilmente minacciosa.


Yan Tianxiao cominciò a realizzare che Yun Che non aveva semplicemente intenzione di conquistare il Regno delle Anime Rubate. Se la sua intuizione era esatta, loro due… sembravano divisi da un profondo rancore.


“Cosa dobbiamo fare, mio Signore?” domandò Yan Tianxiao.


Yun Che ci pensò per qualche momento, poi rispose: “Il modo più stupido di affrontare quella donna è stare al gioco e assecondare i suoi trucchetti e le sue decisioni.”


“Vuole incontrarmi fra sette giorni? Allora, aspetterò che venga da me!”


“Ma… non qui.”


Realizzando qualcosa, Yan Tianxiao gli chiese: “Intende per caso…”


Ma subito dopo, capì di essere stato irrispettoso e si fermò: “Mi perdoni, non ho saputo tenere a freno la lingua.”


“Tornerò qui fra sette giorni,” disse Yun Che: “Mentre sono via, lavorate ai preparativi per la mia incoronazione. Ricordate, tutti devono essere invitati: sia i Reami Superiori, sia i Reami Intermedi, e soprattutto i Reami Inferiori. Sono loro la chiave. Formulate l’invito come preferite.”


“Sì, mio Signore.” Yan Tianxiao accettò l’ordine, poi fece un’ultima domanda: “In quanto alla nuova Sala Imperiale, ha qualche preferenza? Qualche richiesta particolare che vuole che soddisfiamo, mio Signore?”


“No.” Yun Che se n’era già andato, quando la sua risposta raggiunse Yan Tianxiao: “Non ho bisogno di perdere tempo con cose così inutili.”


………………………


Yun Che era arrivato ai confini desolati di un Reame Stellare subordinato al Regno Yama. Era un luogo spoglio e oscuro.


Accanto a lui, c’era una giovane ragazza, uno Spirito del Legno, seduta graziosamente. Una leggera brezza fredda fece danzare lievemente i suoi capelli verdi, che accarezzarono con delicatezza il suo viso.


Di tanto in tanto, la ragazza lanciava di nascosto un’occhiata a Yun Che, ma poi si voltava subito e tornava a dargli le spalle. Il bagliore nei suoi occhi verde smeraldo era meraviglioso come quello di una gemma.


Non era l’unica a essersi manifestata concretamente nella realtà. Hong’er e You’er erano sedute una a sinistra e l’altra a destra di Yun Che. La prima si stava ingozzando coi cristalli neri che Yun Che le aveva dato, e la seconda stava mordicchiando i dolci che He Ling aveva appena finito di preparare per lei.


“Buono! Buono! Buono!” gridò tre volte di fila Hong’er. Aveva le guance piene, e i suoi occhi rossi brillavano d’entusiasmo.


You’er teneva attentamente in mano i suoi dolci e fissava Hong’er coi suoi occhi dai quattro colori. Sembrava invidiare che Hong’er potesse mangiare quei cristalli neri, dei quali parlava come se fossero il piatto più buono del mondo.


Gulp!


Hong’er deglutì e nei suoi occhi scarlatti comparve per un istante un lampo di luce nera. Poi, afferrò Yun Che per una gamba e strillò: “Ne voglio di più Non sapevo che nella Regione Settentrionale ci fossero cose così buone! Perché non me li hai dati prima, Maestro!?”


Yun Che le diede altri due cristalli neri, grandi quanto delle castagne: “Questi sono gli ultimi due per oggi.”


Doveva risparmiare gli altri… per realizzare un suo grande desiderio!


“Umpf, tirchio come sempre.”


Nonostante si fosse lamentata, Hong’er fu veloce come un fulmine. Prese all’istante i due cristalli, se li mise in bocca e cominciò a masticarli allegramente.


Poco distante, Yan Uno e Yan Tre stavano fissando Hong’er che mangiava i “Cristalli Diabolici dell’Oscurità Eterna” che loro non avevano mai osato neanche toccare, tremando dalla testa ai piedi.


“Co-co-co-co-co-co-co-co… cosa diavolo è quel mostro!?” Yan Uno impiegò molto tempo a balbettare quella domanda.


“Io… non lo so.” Yan Tre scosse la testa, e subito dopo realizzò cosa aveva fatto Yan Uno. Lo sgridò a bassa voce: “Pui! Che fine hanno fatto le tue buone maniere, vecchio fantasma? Il Padrone è l’incarnazione dell’Imperatrice Diabolica, la sua forza è sconfinata quanto il cielo stesso. Abbiamo aspettato ottocentomila anni per avere l’opportunità di servirlo!”


“Quella ragazzina ha chiaramente un legame molto profondo col nostro Padrone, quindi è ovvio che proprio come lui sia molto più straordinaria di quanto possiamo concepire! Quindi, come puoi chiamarla ‘quel mostro’? Che maleducazione!”


Yan Uno rabbrividì, realizzando il suo errore, poi annuì: “Esatto, esatto… hai completamente ragione.”


“Maestro, perché hai scelto Tian Guhu?” domandò tranquillamente He Ling.


Quello davanti a lei in quel momento, era lo Yun Che che lei amava di più. Sorrideva in quel modo solo quando era insieme a Hong’er e You’er.


Yun Che rispose: “Più è grande la determinazione di una persona, più è difficile farle cambiare idea. Ma al tempo stesso, è anche molto più semplice controllarla, se si capisce quali sono i suoi ideali. Io gli ho dato l’occasione di realizzare il suo sogno irrealizzabile, quindi è naturale che abbia deciso di ringraziarmi con la sua lealtà… e la sua stessa vita.”


“Inoltre, la reputazione e l’influenza di Tian Guhu saranno per sempre maggiori delle mie, perché lui è già ammirato e adorato nella Regione Settentrionale, mentre io sono un nuovo arrivato. È un’arma dal valore inestimabile!”


“Quindi, l’hai aiutato perché lo consideri uno strumento molto utile… e non perché ammiri la sua determinazione?” domandò He Ling. Quando lo chiese, la sua espressione si fece un po’ dispiaciuta.


“Certo.” Yun Che mantenne lo sguardo fisso in avanti: “Nella Regione Settentrionale, ogni cosa è uno strumento a mia disposizione e nient’altro.”


“Quindi…” He Ling chinò il capo e nascose il suo sguardo dubbioso: “Quindi, questo significa… che anche io per te sono solo uno strumento?”


Da quando Yun Che le aveva chiesto di coltivare in coppia con lui, He Ling non aveva avuto un attimo di pace. Senza rendersene conto, si era lasciata travolgere da una tempesta di dubbi e confusione…


Non capiva perché si sentisse così… sapeva già da tempo che sarebbe vissuta e morta appartenendo a Yun Che, dal momento in cui era diventata lo Spirito della Perla del Veleno Celeste per ottenere la sua vendetta. Tuttavia, più questi pensieri la tormentavano, più la sua agitazione cresceva.


All’improvviso, si accorse che Yun Che l’aveva presa per mano. La fece alzare in piedi, e le disse dolcemente: “Vieni con me.”
                                


                                



