---
title: Capitolo 1692 – Mormorio
pubDate: 2025-03-10T08:57:10.487Z
tags:
    - atg
---


Capitolo regolare, 0 in coda, 0/10 donazione


-Alstor






Nell’Arca Primordiale Misteriosa.


Una lieve brezza soffiava fra le verdi foglie degli alberi.


He Ling indossava delle semplici vesti, dello stesso colore di una foresta rigogliosa, ed era appoggiata in silenzio al petto di Yun Che. Le sue gambe, bianche come la giada pregiata, sbucavano elegantemente dalla gonna dell’abito, e le sue graziose caviglie si riposavano sui fili d’erba.


Amava quel momento di pacifica quiete, che non sarebbe mai riuscita a descrivere a parole. Si sentì riempire da un senso di affetto e tranquillità che non aveva mai provato prima, e desiderò silenziosamente che il tempo si fermasse, che quell’istante durasse per sempre.


Yun Che aveva lo sguardo fisso in lontananza e stava riflettendo su qualcosa. A un certo punto, appoggiò una mano su una delle cosce di giada di He Ling, accarezzando con le dita quella pelle lucida e liscia come la seta.


Se al suo posto ci fosse stata Qianye Ying’er, a quel punto gli avrebbe dato uno schiaffo così forte da spedirlo una settimana nel futuro. Ma He Ling non oppose alcuna resistenza. Si limitò a mordicchiarsi le labbra, permettendogli di esplorare senza riserve il suo corpo.


Di tanto in tanto, si voltava di nascosto per osservare Yun Che. Ormai, i suoi occhi limpidi e meravigliosi avevano subito un sottile cambiamento. Non lo guardava più remissivamente, non lo considerava più solo il suo “Maestro”. Al contrario, ora lo guardava con affetto, come una vera e propria amante.


Contro le aspettative di Yun Che, anche dopo sei giorni di coltivazione di coppia con He Ling non gli sembrava di aver fatto alcun progresso nella comprensione della Legge del Nulla.


Anzi, l’aura di He Ling aveva cominciato a cambiare lievemente, in un modo strano e misterioso. I suoi occhi color smeraldo ne erano il segno più evidente, dato che il bagliore divino che li illuminava adesso era molto più etereo e intenso di prima.


Yun Che aveva solo due delle tre parti del Manuale della Sfida alle Leggi Naturali.


Forse aveva bisogno dell’ultima parte per completare il puzzle? Forse, non avrebbe davvero più fatto alcun progresso fino a quando non avrebbe trovato la terza parte.


Tuttavia, quell’ultimo frammento del Manuale era in mano all’Imperatrice Diabolica Colpo Celeste Nemesi dei Diavoli e, dopo che aveva lasciato il Caos Primordiale, era scomparso per sempre dall’universo.


Questo significava anche che… questo forse era il limite della sua comprensione della Legge del Nulla.


Nei mesi successivi, forse l’avrebbe assimilata con naturalezza, ma non sarebbe mai riuscito a compiere il passo successivo.


Il motivo per cui aveva chiesto così urgentemente a He Ling di coltivare in coppia con lui era che ormai la sua fiducia verso Chi Wuyao si era trasformata in preoccupazione e intento omicida, molto più intensi della prima. Tutto a causa di ciò che era successo nel Regno della Luna Ardente.


Quegli eventi lo avevano anche reso dolorosamente consapevole di un fatto; che l’unica persona al mondo di cui poteva davvero fidarsi e sui cui poteva davvero contare era solo sé stesso.


Aveva connesso forzatamente la sua Energia Misteriosa alle Eredità di quattro Dei Stellari usando la Legge del Nulla. Poi, le aveva sfruttate per supportare l’apertura di God Ash e sopportare i danni collaterali dovuti al suo utilizzo, perciò anche se era riuscito a uccidere Fen Daojun, aveva dovuto sacrificare quelle quattro Eredità degli Dei Stellari. Erano scomparse per sempre dal mondo.


Ma se fosse riuscito ad avanzare di anche un solo passo nella comprensione della Legge del Nulla, forse sarebbe riuscito persino ad assorbire forzatamente qualsiasi Eredità Divina… per esempio, le Eredità della Luna Ardente di Fen Daojun e di Fen Daozang.


Se ci fosse riuscito veramente, la sua forza misteriosa sarebbe cresciuta a dismisura.


Ma ora, capiva chiaramente che la mancanza del terzo frammento del Manuale della Sfida alle Leggi Naturali non era un semplice ostacolo, ma un vero e proprio muro insormontabile, perché comportava anche la mancanza di parte della Legge della Nulla.


Tuttavia, anche se non era riuscito a raggiungere il suo obiettivo iniziale, il suo piano per sottomettere i tre Antenati Yama e il Regno Yama era andato liscio come l’olio. Adesso, non aveva più bisogno di Chi Wuyao.


Inoltre, dopo aver trascorso gli ultimi giorni fra le braccia di He Ling, si era anche calmato molto.


“Maestro, a cosa stai pensando?” La voce di He Ling era molto bassa e dolce. La sua vita era collegata a quella di Yun Che, dunque poteva percepire chiaramente i cambiamenti nelle sue emozioni.


“Credo sia ora di incontrare quella donna,” disse Yun Che, senza fretta.


He Ling sollevò lo sguardo e gli chiese gentilmente: “Maestro, vuoi davvero… uccidere la Regina Diabolica?”


Quando glielo chiese, continuò a tenere la testa appoggiata alla sua spalla. Non riusciva a costringersi a spostarla. Era chiaramente al suo fianco giorno e notte da alcuni anni, ma per qualche strano motivo, dopo gli ultimi giorni, era molto più riluttante a separarsi da lui. Anche la minima distanza la faceva sentire vuota.


“Deve morire.” La voce di Yun Che divenne improvvisamente fredda, ma subito dopo tornò affettuosa: “Però, è un vero peccato che l’abbia scoperto troppo tardi. Se me ne fossi reso conto un po’ prima, avrei donato a lei il regalo che ho fatto a Fen Daojun. Avrei usato quel potere per ucciderla.”


He Ling ci pensò per qualche secondo, poi disse: “Maestro, in questo momento ciò di cui hai più bisogno è una forte autorità. Il Regno delle Anime Rubate è molto potente, ma tutte le Streghe e gli Spiriti Diabolici sono ciecamente fedeli alla Regina Diabolica. Se adesso la uccidessi, ammesso di riuscirci, diventeresti il nemico mortale del Regno delle Anime Rubate. Sarebbe pessimo per i tuoi piani, sia ora che in futuro.”


“Ma se resterete alleati, il Regno delle Anime Rubate ti sarà di grande supporto.” Dopo averlo detto, He Ling abbassò la voce e disse debolmente: “Inoltre… quando c’è la Regina Diabolica, ho la sensazione che andrà sicuramente tutto bene.”


“No.” Yun Che scosse la testa: “Se al suo posto ci fosse stato chiunque altro, avrei continuato a fare finta di niente e a stare al gioco, finché non avessimo conquistato le tre Regioni Divine con la nostra forza combinata. Solo allora l’avrei fatto pagare per tutti i suoi debiti.”


“Ma Chi Wuyao è troppo intelligente, troppo spaventosa.” Yun Che inspirò, mentre lo diceva: “Siamo stati alleati per così poco tempo, eppure mi ha già usato e tradito. Se continuassi a ‘collaborare’ con lei, temo che finirei per scavarmi la fossa da solo.”


L’unica persona in grado di far preoccupare così tanto Yun Che, in tutta la vasta Regione Settentrionale, era Chi Wuyao.


He Ling percepì chiaramente l’intento omicida emanato da Yun Che. Le sue labbra delicate tremarono, ed esitò a lungo prima di riuscire a chiedergli: “E se… e se fosse stata solo una coincidenza? E se la Regina Diabolica non avesse mai avuto intenzione di farti soffrire, Maestro?”


“Potrebbe essere tutto una coincidenza, tranne una cosa, ovvero la comparsa dell’Arca da Guerra del Cielo Spirituale.” Rispose Yun Che.


“Ma…” disse He Ling, incerta: “Non riesco davvero a scuotermi di dosso la sensazione che lei non ti farebbe mai del male, Maestro. Al contrario… al contrario…”


He Ling non finì la frase. Sapeva che si trattava solo di una sua sensazione, inspiegabile e priva di fondamento.


“Proprio questo è il suo tratto più terrificante. Spinge le persone a fidarsi di lei senza che se ne rendano conto.” Yun Che socchiuse gli occhi: “O forse, in fondo, me lo sarei dovuto aspettare da colei che possiede l’Anima di un Imperatore dei Diavoli.”


Yun Che si alzò in piedi e guardò in lontananza. Poteva percepire i cambiamenti nell’aura di Qianye Ying’er, e il suo sguardo divenne a poco a poco glaciale: “Vediamo se ha davvero avuto il coraggio di venire da me, o se è solo un altro inganno.”


………………


Yun Che percepì l’aura di Chi Wuyao non appena tornò nel Distretto Imperiale Yama.


Era già arrivata, e lo stava aspettando nella Sala Imperiale.


Non percepiva nessun’altra aura dei membri del Regno delle Anime Rubate oltre alla sua… non l’aveva accompagnata nessuna Strega, nessuno Spirito Diabolico e nessun Cavaliere Spirituale. Era da sola!


Yun Che rimase fermo a mezz’aria, accigliandosi leggermente. Ancora una volta, le azioni di Chi Wuyao andavano contro ogni sua aspettativa.


Aveva ordinato a Yan Tianxao di chiudere i confini del Regno Yama, ma era stata solo una finta per distrarre Chi Wuyao. Non era così ingenuo da credere che Chi Wuyao non avrebbe scoperto subito che lui aveva sottomesso il Regno Yama.


Del resto, lei conosceva il potere della Calamità dell’Oscurità Eterna molto meglio di Yan Tianxao.


Il fatto che avesse costretto il Regno Yama a sottomettersi richiamando a sé il potere del Mare d’Ossa dell’Oscurità Eterna… non doveva essere sfuggito agli occhi di Chi Wuyao. In effetti, non c’era motivo di credere che non lo sapesse. Sapeva che, se avesse osato entrare nel Distretto Imperiale Yama, Yun Che avrebbe potuto metterla facilmente alle strette col potere del Mare d’Ossa.


Quindi, perché aveva comunque avuto il coraggio di recarsi nella Sala Imperiale?


Yun Che non riusciva semplicemente a credere che una persona astuta e intelligente come Chi Wuyao non si fosse resa conto che lui voleva ucciderla.


Dopo aver riflettuto a lungo sulla questione, Yun Che scese dal cielo e atterrò di fronte alla Sala Imperiale.


“Do il benvenuto al mio Signore e ai miei due venerabili Antenati.” Yan Tianxao giunse rapidamente ad accoglierli. Al suo seguito c’erano cinque Diavoli Yama, tra cui Yan Wu. Era chiaro che fossero estremamente in guardia, dato che la Regina Diabolica era giunta a visitarli.


“Hm?” Yun Che diede loro un’occhiata: “Avete davvero lasciato sola la nostra ospite?”


Yan Tianxao rispose: “La Regina Diabolica ha detto di voler incontrare solo lei, mio Signore. Dato che potrebbe trattarsi delle sue faccende private, non ho osato prendere alcuna decisione a nome suo, mio Signore.”


“Siete sicuri che sia venuta da sola?” domandò Yun Che.


“Sì,” rispose Yan Wu: “Ho indagato personalmente, e ho scoperto che in effetti la Regina Diabolica è venuta da sola. Non ho percepito l’aura di nessuna delle sue Streghe nel raggio di cinquecento chilometri.”


“Umpf, interessante.” Disse Yun Che, riprendendo a camminare. Oltrepassò l’Imperatore Yama e i Diavoli Yama, entrando nella Sala Imperiale.


Yun Che riconobbe immediatamente Chi Wuyao, all’interno di quella sala in penombra. Era ancora avvolta dalla solita eterea foschia nera, e come sempre emanava una forza diabolica, ammaliante e invisibile, che faceva sentire chiunque come se si dovesse inchinare di fronte a lei.


“Sono sorpreso che la Regina Diabolica ci abbia onorati con una visita. Per favore, scusami se ti accolgo in ritardo.”


Yun Che pronunciò quelle parole in un tono brillante, camminando verso di lei. Yan Uno e Yan Tre, che lo seguivano da vicino, rilasciarono le loro auree, cancellando all’istante l’invisibile campo di forza che circondava Chi Wuyao.


Chi Wuyao si voltò e i suoi affascinanti occhi, nascosti oltre la foschia, incontrarono quelli di Yun Che… non lo vedeva da parecchi giorni, ma il suo sguardo era ancora freddo e minaccioso. Tuttavia, ora era anche affilato e penetrante, come una lama sguainata e assetata di sangue.


Perché non era più costretto a fingere.


Quel suo saluto disinvolto aveva annunciato chiaramente il suo nuovo status di vero sovrano del Regno Yama.


Chi Wuyao aprì delicatamente la bocca, e la sua voce diabolica che avrebbe scaldato il cuore di chiunque riecheggiò nell’aria: “Perché mi chiami Regina Diabolica, se puoi chiamarmi per nome?”


Il suo tono mutò lentamente, facendosi piuttosto deluso e imbronciato: “Sono passati solo una ventina di giorni, ma già mi tratti come se fossimo degli estranei.”


“Heh!” Yun Che ridacchiò con freddezza, poi divenne visibilmente scuro in volto: “Chi Wuyao, piantala con questo sciocco gioco della seduttrice. Giunti a questo punto, sei davvero così ingenua da credere che fingerò di non sapere cos’hai fatto?”


“Chi Wuyao”, Yun Che aveva pronunciato quel nome più freddamente e minacciosamente che mai.


“…” Chi Wuyao sospirò con rimpianto e rispose: “Lo ammetto, ciò che è successo con Qianyin è colpa mia. Prometto che mi farò perdonare.”


Se non avesse suggerito l’idea del duello fra Qianye Ying’er e Fen Daojun, le cose non sarebbero andate com’era successo, e questo era diventato un grande rimpianto nella sua anima.


Yun Che socchiuse gli occhi, e il suo sorriso glaciale cominciò a emanare del tagliente intento omicida: “Prima dicevi di non saperne nulla. Ma ora, hai ammesso tranquillamente che è stata colpa tua. Sei davvero degna di essere la famosa e temuta Regina Diabolica, sei davvero brava a valutare la situazione in cui ti trovi.”


“Il mio unico errore è stato… spingere Qianying ad affrontare Fen Daojun.” Disse gentilmente Chi Wuyao: “Non avevo davvero idea che fosse incinta.”


Il sorriso freddo e inquietante di Yun Che si allargò, diventando un ghigno sprezzante: “Quindi, mi stai dicendo che hai richiamato l’Arca da Guerra del Cielo Spirituale con un tempismo così perfetto solo perché eri preoccupata per me? He… hehe. Chi Wuyao, pensi davvero che io possa credere a una bugia così ridicola? Prova a indovinare?”


“…” Chi Wuyao rimase in silenzio.


“Devo ammetterlo, la tua astuzia e la tua brutalità sono terrificanti. In effetti, non sarebbe esagerato dire che sotto questi aspetti sei senza pari. Dopotutto, da una donna comune sei diventata la Regina Diabolica, il cui solo nome fa tremare anche gli Imperatori Divini. Sei l’unica persona al mondo ad esserci riuscita.”


“Ma, purtroppo, sei stata comunque troppo impaziente.” Il tono di Yun Che divenne cupo e grave: “Forse, pensavi che valesse la pena di compiere quel piccolo sacrificio, per sottomettere il Regno della Luna Ardente. Forse, pensavi che dopo aver assistito alla caduta del Regno della Luna Ardente io avrei accettato tranquillamente la verità.”


“Tuttavia, è difficile comprendere fino in fondo la natura delle persone. E allo stesso modo, io non sono riuscito a prevedere i tuoi piani. Ma anche se ormai sono uno spettro diabolico, pronto a non fermarsi di fronte a nulla per avere la sua vendetta, ci sono ancora… dei limiti che non oltrepasserò mai! Ci sono cose comunque non farò mai e poi mai!”


Chi Wuyao rimase in silenzio. Si limitò a fissare Yun Che, senza sbattere le palpebre, da oltre il velo di foschia nera che la copriva.


“Sai, ancora prima di raggiungere questa sala, ho cominciato a chiedermi una cosa.” Anche Yun Che aveva lo sguardo fisso su Chi Wuyao, e stava controllando ogni suo minimo gesto. Tuttavia, non notò nulla di sospetto: “Esattamente, come intendi andartene viva da qui?”


Chi Wuyao: “…”


“Se puntavi solo su quella sciocchezza che hai detto prima, sono davvero deluso. È semplicemente un piano troppo stupido, per la terrificante e potente Regina Diabolica.”


Il ghigno di Yun Che si fece sempre più inquietante, e anche il suo sguardo divenne cupo. Sollevò lentamente una mano, puntando il palmo verso Chi Wuyao: “Tu, la Regina Diabolica, sicuramente sai perché il Regno Yama è stato costretto a sottomettersi a me. Se dovessi richiamare a me il potere del Mare d’Ossa dell’Oscurità Eterna, persino tu dovresti scordarti di andartene viva da qui, anche se ci fossero altre dieci copie di te.”


“Ma dato che hai osato venire qui, e per di più da sola, devi avere qualcosa che ti dà sicurezza. Questo mi incuriosisce molto.”


Gli occhi di Yun Che si erano ormai ridotti a due fessure. Anche le auree dei due Antenati Yama alle sue spalle erano puntate su Chi Wuyao: “Forza, fammi vedere come intendi sfuggire a questa situazione. Spero sinceramente che non mi deluderai.”


Oltre la foschia nera, Chi Wuyao aprì del tutto i suoi meravigliosi occhi. Si voltò elegantemente e disse con calma: “Il destino è incredibilmente misterioso. Non si può mai prevedere il futuro, rimarrà sempre ignoto… A volte, una decisione impulsiva può creare grandi ripercussioni sul futuro, e molti splendidi risultati.”


“Cosa?” Yun Che ridacchiò con freddezza, poi la derise: “Per caso questo è il discorso con cui inizi i tentativi di sedurre gli uomini e rubare la loro anima? Non mi vengono in mente altre alternative.”


“Yun Che…” rispose lei, in un tono basso e sconnesso, come se stesse mormorando: “Ricordi ancora… la persona… che ti portò la Rugiada della Passione del Ghiaccio… nel Trentaseiesimo Palazzo della Fenice di Ghiaccio, nel Regno della Canzone Glaciale… dieci anni fa…?”


“Quella… Sorella… Maggiore?”
                                


                                



