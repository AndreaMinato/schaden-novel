---
title: Capitolo 1697 – Qianying al Picco
pubDate: 2025-03-10T08:57:10.488Z
tags:
    - atg
---


Capitolo regolare, 0 in coda, 0/10 donazione
-Alstor


Quando Yun Che uscì finalmente dalla Sala Imperiale, era passata quasi mezza giornata, ma Yan Tianxiao e i Diavoli Yama all’esterno lo stavano ancora aspettando.


Non appena videro Yun Che uscire dalla Sala, Yan Uno e Yan Tre accorsero al suo fianco, veloci come fulmini. La loro peggiore paura era che qualcuno dei loro discendenti avesse improvvisamente un problema al cervello e lo offendesse in qualche modo.


Yan Tianxiao fece un passo in avanti e chiese: “Per caso ci sono stati dei cambiamenti nel suo piano per conquistare il Regno delle Anime Rubate, mio Signore?”


Yun Che non si degnò neppure di rispondergli. Al contrario, gli chiese con freddezza: “A che punto sono i preparativi per la cerimonia d’incoronazione?”


Yan Tianxiao rispose: “Abbiamo già preparato tutti gli inviti e possiamo cominciare già da domani a consegnarli a tutti i Reami Stellari. In quanto alla cerimonia in sé…”


“Non sarà più necessario.” Yun Che lo interruppe prima ancora che finisse la frase: “Cambiate la sede della cerimonia su tutti gli inviti, si terrà nel Regno delle Anime Rubate. In quanto alla data, la decideremo… più tardi!”


“!?” Yan Tianxiao sollevò di scatto lo sguardo e tutti i Diavoli Yama alle sue spalle rimasero a bocca aperta.


“Questo…” Yan Tianxiao riformulò rapidamente ciò che stava per dire: “C’è stato per caso un imprevisto? La Regina Diabolica ha davvero accettato di guidare il Regno delle Anime Rubate sotto il suo dominio con un semplice colloquio? E supporterà la sua incoronazione a unico sovrano della Regione Settentrionale?”


Yan Tianxiao era sicuro che fosse impossibile. Se fosse stato così facile sconfiggere Chi Wuyao, il Regno delle Anime Rubate non sarebbe mai diventato così forte.


“Esatto.” Rispose Yun Che.


Quella risposta stupì l’Imperatore Yama e i Diavoli Yama. Andava contro ogni loro aspettativa e immaginazione.


Yan Tianxiao rimase paralizzato per due interi secondi, prima di riuscire a rispondere accigliandosi visibilmente: “Mio Signore, non conosce bene Chi Wuyao. La maggior parte delle persone non può neanche immaginare quanto quella donna sia terrificante. La sua astuzia e i suoi metodi… soprattutto per affascinare gli uomini, non hanno pari in tutto l’universo. Per di più, è ancora più ambiziosa di quanto sia intelligente, e di sicuro non accetterà mai di servire qualcun altro. È impossibile che si sia davvero lasciata convincere così facilmente.”


“Mio Signore, non deve cadere nella sua trappola!”


Yun Che si era impadronito degli Antenati del Regno Yama e del loro Artefatto dell’Origine, dunque loro erano stati costretti a sottomettersi. Ma per quanto Yan Tianxiao ci pensasse, non riusciva a trovare neppure una ragione per cui Chi Wuyao potesse volersi sottomettere a Yun Che.


“Umpf, questo non vi riguarda.” Rispose Yun Che, fulminando con lo sguardo Yan Tianxiao.


Yan Tianxiao chinò di nuovo il capo… all’improvviso, realizzò che nessuno sarebbe riuscito a capire neppure perché il Regno Yama, senza rivali da ottocentomila anni, si fosse sottomesso a Yun Che in un giorno solo.


Forse, anche il Regno delle Anime Rubate era stato messo in ginocchio da un qualche potere contro il quale non avevano alcuna speranza?


Se fosse stato davvero così, allora l’uomo di fronte a lui… sarebbe stato fin troppo spaventoso.


Quando Yan Tianxiao ci pensò, il suo cuore si riempì di terrore, e la sua già profonda paura di Yun Che divenne ancora più grande.


“Il Regno della Luna Ardente è sotto al completo controllo della Regina Diabolica,” disse con calma Yun Che: “Inoltre, il Regno delle Anime Rubate ha deciso di appoggiare la mia incoronazione a unico sovrano della Regione Settentrionale. In altre parole, ora il Regno delle Anime Rubate, il Regno Yama e il Regno della Luna Ardente sono sotto al mio comando. E tutti gli altri Reami Stellari… Beh, non ci vorrà molto.”


Le parole di Yun Che scioccarono l’Imperatore Yama e i Diavoli Yama, che cominciarono a tremare.


Stava accadendo tutto troppo in fretta. Così in fretta da sembrare un sogno.


Solo un mese prima, la Regione Settentrionale era ancora controllata saldamente dai tre Reami Sovrani.


Ma ora, il Regno della Luna Ardente era caduto, il Regno Yama si era arreso, e anche il Regno delle Anime Rubate aveva accettato di sottomettersi…


I tre potenti Reami Sovrani, che regnavano incontrastati sul resto della Regione Settentrionale… in un solo mese, si erano tutti inginocchiati di fronte a un unico uomo, senza quasi opporre resistenza. Non c’era stata una lunga e sanguinosa guerra, né una violenta ribellione. Era semplicemente… successo.


Era fin troppo surreale, fin troppo terrificante.


La loro opinione di Yun Che era cambiata, gradualmente ma drasticamente. Ora che ci riflettevano, aveva ottenuto dei risultati senza precedenti e unici al mondo, che nella Regione Settentrionale nessuno aveva mai osato neppure sognare di raggiungere. Eppure, sembrava che per lui fosse stato incredibilmente facile.


Aveva solo una trentina d’anni ed era giunto nella Regione Settentrionale solo qualche anno prima!


Tutti si sentivano come se ci fosse un uragano nella loro mente, e il loro rispetto e la loro paura nei confronti di Yun Che crebbe esponenzialmente. Il già vago e minuscolo desiderio di ribellarsi contro di lui scomparve rapidamente, quando realizzarono tutto ciò, senza lasciare neppure una traccia.


Conquistare i tre Reami Sovrani significava conquistare l’intera Regione Settentrionale.


Dato che aveva sottomesso i tre Reami Sovrani, non era neppure “solo questione di tempo” prima che anche tutti gli altri Reami Sovrani lo riconoscessero come unico sovrano.


La caduta del Regno della Luna Ardente era stata quasi una coincidenza, aveva sottomesso il Regno Yama con un piano che aveva realizzato alla perfezione, e la resa del Regno delle Anime Rubate… era sembrata quasi un sogno.


Yun Che inizialmente si era imposto di conquistare i tre Reami Sovrani entro tre anni, quando si era alleato con Chi Wuyao, quindi era chiaro che neppure lui si aspettasse di riuscirci così velocemente.


“Congratulazioni, mio Signore! Presto renderemo ufficiale la sua grande impresa, senza precedenti nella storia della Regione Settentrionale!” il tono di Yan Tianxiao era ancora scioccato, mentre chinava rapidamente il capo. In effetti, aveva persino cominciato a sentirsi molto felice per aver scelto di sottomettersi all’uomo di fronte a lui, che sembrava trascendere ogni logica. Giunse persino ad accettare di buon grado di trattarlo con così grande rispetto e riverenza.


Se avesse scelto di combattere fino alla morte, non avrebbe avuto neppure l’occasione di rimpiangere quella decisione.


“Umpf, che mucchio di mocciosi ignoranti e deludenti.” Sbuffò improvvisamente Yan Uno: “E pensare che tutto voi all’inizio avevate scelto di opporvi al volere dei vostri venerabili Antenati. Vergognoso.”


Yan Tianxiao divenne rosso in volto dall’imbarazzo e rispose frettolosamente: “Antenato, ha ragione. La saggezza di voi Antenati è brillante come una fiamma nell’oscurità, quindi è naturale che noi, i vostri discendenti, non possiamo essere paragonati a voi.”


“Lasciate che sia il Regno delle Anime Rubate a occuparsi dei preparativi per la mia incoronazione.” La diabolica immagine di Chi Wuyao comparve per un istante nella mente di Yun Che. Provò una stretta al cuore, e inspirò silenziosamente per calmarsi: “Da domani in poi, tutti i Diavoli Yama e i Fantasmi Yama dovranno venire con me nel Mare d’Ossa dell’Oscurità Eterna.”


Il cuore di Yan Tianxiao sobbalzò, e dovette sforzarsi per trattenere l’impulso di esclamare in estasi dalla gioia, limitandosi a mormorare: “Mio Signore, intende dire che…”


“Heh!” Yun Che lanciò un’occhiata a Yan Wu e rispose: “Finché mi sarete sufficientemente leali, non vi tratterò ingiustamente. Presto porterò a termine la rinascita oscura dei Diavoli Yama e dei Fantasmi Yama, quindi spero… che in futuro non mi deluderete.”


Yan Tianxiao era al settimo cielo, e anche i Diavoli Yama facevano fatica a trattenere il loro entusiasmo… avevano visto coi loro occhi il miracoloso cambiamento di Yan Wu. Ora che finalmente avrebbero ricevuto a loro volta quella benedizione, riuscivano a malapena a controllare le proprie emozioni.


“Obbediremo fedelmente a ogni suo ordine!” gridarono all’unisono Yan Tianxiao e i Diavoli Yama, facendo un profondo inchino.


…………….


Yun Che finì di trasformare tutti i Diavoli Yama e i Fantasmi Yama in un solo giorno. Poi, rimase all’interno del Mare d’Ossa, assorbendo in silenzio la sua Energia Yin.


Nel frattempo, cominciò a formulare poco alla volta il suo prossimo piano.


Dieci giorni dopo, aprì improvvisamente gli occhi e lasciò il Mare d’Ossa. In un batter d’occhio, raggiunse la Sala Imperiale.


Yun Che fece comparire con il pensiero l’Arca Primordiale Misteriosa, alle sue minime dimensioni. Ci fu un lieve bagliore rosso, e di fronte a lui comparve una donna dal corpo mozzafiato, i cui capelli dorati danzavano nell’aria.


Era Qianye Ying’er, che fino a quel momento era rimasta nell’Arca Primordiale Misteriosa a raffinare la seconda Pillola Indomata del Mondo.


La sua comparsa fece corrugare la fronte a Yan Uno e Yan Tre, alle spalle di Yun Che, che cominciarono a raccogliere furtivamente la loro Energia Misteriosa.


Perché l’aura di Qianye Ying’er era al decimo livello del Divine Master Realm!


Eccetto loro tre, gli unici altri Divine Master di decimo livello della Regione Settentrionale erano l’Imperatore Yama, Yan Wu, la Regina Diabolica e le due gemelle che insieme erano la Grande Strega. Naturalmente, quella sconosciuta Divine Master di decimo livello li aveva allarmati.


Nel frattempo, anche Qianye Ying’er fissò Yan Uno e Yan Tre subito dopo essere comparsa, scura in volto.


“Decimo livello del Divine Master Realm?” Yun Che squadrò Qianye Ying’er. Con sua grande sorpresa, in quei giorni la sua assenza lo aveva fatto sentire piuttosto a disagio. Tuttavia, il suo tono rimase freddo e indifferente come sempre: “Non mi hai deluso.”


Qianye Ying’er smise di fissare Yan Uno e Yan Tre e guardò negli occhi Yun Che. Inarcò leggermente le sue sopracciglia dorate, ma il suo sguardo era calmo: “Esatto. Decimo livello del Divine Master Realm. Anche se non sono ancora tornata al livello di qualche anno fa, dovrei…”


Sollevò una mano, e fece danzare le sue dita slanciate: “…essere comunque giusto giusto in grado di ucciderti.”


“Come osi!” Yan Tre ringhiò immediatamente dalla rabbia: “Ragazzina impudente! Come osi…”


“Andatevene da qui!” gridò minacciosamente Yun Che.


“(ㄒoㄒ)~~...” Yan Tre si irrigidì di colpo, e inghiottì all’istante le parole che stava per pronunciare. Poi, corse via in preda al panico insieme a Yan Uno.


“Vecchio Gui! Ma sei caduto e hai sbattuto la testa!?” borbottò irritato Yan Uno, quando ebbero lasciato la sala: “Credi davvero che una persona comune possa avere il coraggio di parlare in quel modo al Padrone!?”


“Io… io… è solo che non riesco a sopportare quando qualcuno manca di rispetto al Padrone.” Disse Yan Tre, profondamente dispiaciuto.


“Ecco perché dico sempre che pensi con il culo, non impari mai dai tuoi errori!” lo insultò Yan Uno: “Se un uomo manca di rispetto al Padrone, puoi intervenire e pestarlo fino a farlo diventare stupido. Ma se si tratta di una donna… prima di agire devi chiedere al Maestro! Lo capisci o no!?”


Yan Tre ci pensò per qualche secondo, poi sembrò avere un’illuminazione. Si diede uno schiaffo sulla fronte: “Ah, capito, capito!”


“Quei due…” Qianye Ying’er si guardò intorno. L’aura chiaramente anomala di quel luogo la fece accigliare ancora di più. Dopodiché, si ricordò improvvisamente di qualcosa: “Possibile che questo sia il Regno Yama?”


“Esatto.” Subito dopo aver risposto alla domanda di Qianye Ying’er, Yun Che creò un frammento spirituale fra le proprie dita. Poi, lo spinse contro la sua fronte.


Qianye Ying’er era concentrata a osservare l’area circostante, dunque il colpo non delicatissimo di Yun Che le fece chinare il capo all’indietro. Lanciò un’occhiataccia a Yun Che, poi chiuse gli occhi. Quando li riaprì, aveva uno sguardo scioccato: “Gli Antenati Yama, il Regno Yama, i Cristalli Diabolici dell’Oscurità Assoluta, Tian Guhu, il Regno delle Anime Rubate, e… una grande cerimonia d’incoronazione?”


Yun Che non aveva incluso il suo discorso con Chi Wuyao nei ricordi che aveva mostrato a Qianye Ying’er. Dopotutto, lui stesso stava ancora cercando di metabolizzare la verità. Ogni volta che ci pensava, cadeva in preda alla confusione.


“Sono stata via per solo un mese, ma hai ottenuto risultati sbalorditivi.” Qianye Ying’er lo fissò socchiudendo leggermente gli occhi: “Devo ammetterlo, non mi ero mai resa conto che fossi così bravo a gestire il tempo a tua disposizione.”


Yun Che: “…”


“Ma soprattutto, non mi aspettavo che saresti riuscito a torturare i tre Antenati Yama per sei giorni senza battere ciglio.” Gli occhi di Qianye Ying’er divennero leggermente lucidi, e nel suo cuore sorsero emozioni contrastanti: “Per le creature dell’Oscurità, essere consumate anima e corpo dalla Luce è doloroso quanto ricevere il Marchio Spirituale del Suicidio.”


“A quanto pare, in futuro tutti i tuoi nemici rimpiangeranno sicuramente d’essere nati.”


“Heh, lo penso anch’io.” Yun Che ridacchiò, spietato e glaciale. Quelle cinque parole nascondevano un’oscurità sconfinata, inquietante e minacciosa.


“…” Qianye Ying’er rabbrividì leggermente.


La prima volta che aveva incontrato Yun Che nella Regione Settentrionale, aveva praticamente imposto a Yun Che di diventare freddo e crudele, di essere pronto a tutto per ottenere la sua vendetta.


Ma quando sentì quel commento di Yun Che, non si sentì affatto soddisfatta dei suoi progressi. Al contrario, si sentì… leggermente a disagio.


“A quanto pare, non mi hai ordinato di raffinare la seconda Pillola Indomata del Mondo perché avevi urgente bisogno di potere. Il tuo vero obiettivo era venire nel Regno Yama da solo.” Disse, sbuffando irritata: “Perché? Credevi che ti sarei stata d’intralcio?”


Yun Che rispose: “Anche senza di te, la mia visita al Regno Yama è stata più che fruttuosa.”


“…” Qianye Ying’er ridacchiò, e sulle sue labbra comparve un sorriso misterioso: “A proposito, per pura coincidenza ho scoperto qualcosa di molto interessante mentre ero nell’Arca Primordiale Misteriosa.”


“…?” Yun Che inarcò leggermente le sopracciglia.


Se Qianye Ying’er ne stava parlando di sua iniziativa, non poteva essere qualcosa di comune.


L’Arca Primordiale Misteriosa in origine apparteneva al Clan dello Spirito Divino della Spada, nel quale Hong’er era vissuta durante l’Era Primordiale. Forse, vi avevano lasciato qualcosa di prezioso?


Qianye Ying’er distese una mano verso Yun Che e distese lentamente le dita… Poi, le fece scattare improvvisamente in avanti e picchiettò con una certa forza il naso di Yun Che.


“~！@#￥%...” Yun Che barcollò all’indietro, coprendosi il naso con una mano: “Ehi!”


“Prima mi hai colpito la fronte, quindi ora siamo pari.” Disse Qianye Ying’er, incrociando le sue braccia bianche come la giada sotto i suoi seni morbidi e prosperosi. Si voltò, distogliendo lo sguardo e rifiutandosi di guardarlo.


Yun Che fece scattare in avanti la mano con cui si stava coprendo il naso, e disse seriamente: “Yun Qianying! Non dimenticare che…”


“Che sono il tuo strumento, giusto? Non oserei mai dimenticarlo.” Le labbra rosse come ciliegie di Qianye Ying’er brillarono delicatamente, mentre gli rispondeva in tono languido e indolente: “Però, hai appena usato un’altra Pillola Indomata del Mondo per questo strumento, quindi ora sono più utile e preziosa che mai.”


“Perciò, farai meglio a essere delicato con me. Sarebbe un vero peccato se questo prezioso strumento si rompesse solo perché hai voluto fare una scenata infantile.”


Le sopracciglia di Yun Che tremarono dalla rabbia… Perché si rese improvvisamente conto di non sapere come risponderle.


“Vieni con me nel Mare d’Ossa dell’Oscurità Eterna!”


Gridò arrabbiato, per poi uscire dalla Sala.
                                


                                



