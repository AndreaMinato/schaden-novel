---
title: Capitolo 1705 – Movimenti Inosservati
pubDate: 2025-03-10T08:57:10.489Z
tags:
    - atg
---


Capitolo regolare, 0 in coda, 0/10 donazione


-Alstor






“Tai Yu, da quanto tempo sono qui?” chiese Zhou Xuzi, dopo un lungo sospiro.


“Da più di due mesi, mio Signore.” Rispose l’Onorevole Tai Yu.


“Due mesi…” mormorò Zhou Xuzi, sovrappensiero: “Mi sembra che sia passato un secolo.”


L’Onorevole Tai Yu si voltò per nascondere la sua espressione addolorata.


La morte di Zhou Qingchen – e soprattutto, il modo in cui era morto – era stata un duro colpo per Zhou Xuzi.


Da allora, era stato tormentato dal dolore causato dalla perdita del figlio, dal rimpianto nei confronti di sua moglie, e da un violento odio per sé stesso.


Chi avrebbe mai immaginato che l’ex Messia, Yun Che, sarebbe diventato così crudele e brutale, dopo essersi trasformato in un diavolo?


Zhou Xuzi aggiunse: “Credo sia ora di nominare un nuovo Principe Ereditario.”


L’Onorevole Tai Yu venne colto leggermente alla sprovvista. Stava per rispondere che credeva fosse ancora troppo presto, quando realizzò una cosa.


Il modo più rapido per allontanare la morte di Zhou Qingchen dalla mente dell’Imperatore dell’Eternità era proprio nominare un nuovo Principe. Del resto, in questo modo avrebbero anche distolto l’attenzione di tutti dalle voci sulla sua morte, alleviando anche il dolore che causavano a Zhou Xuzi.


“Si riferisce a Qingfeng?” domandò l’Onorevole Tai Yu. Era una domanda, ma sapeva bene che Qingfeng era il candidato migliore, anzi, l’unico.


Zhou Xuzi annuì: “L’ho privato troppo a lungo di ciò che gli spettava.”


Zhou Qingchen era molto talentuoso, ma non era affatto il più forte dei figli di Zhou Xuzi. Era il Principe Ereditario soltanto perché era l’unico figlio della sua prima e sola moglie ufficiale. Zhou Xuzi lo amava più di tutti gli altri.


Uno dei motivi per cui Zhou Qingchen era riuscito a raggiungere la fase intermedia del Divine Sovereign Realm in qualche migliaio d’anni era che riceveva le migliori risorse a disposizione del Regno dell’Eternità.


Fra tutti i figli di Zhou Xuzi, il più talentuoso era senza dubbio il settantasettesimo, Zhou Qingfeng. Tutti gli Anziani del Regno dell’Eternità lo sapevano.


Zhou Qingfeng aveva raggiunto il decimo livello del Divine Sovereign Realm, sebbene avesse solo quattromila anni. A dirla tutta, era a un passo dal Divine Master Realm. Anche se quel risultato era insignificante in confronto a quelli della Dea del Brahma, Zhou Qingfeng era comunque il più talentuoso tra i figli dell’Imperatore dell’Eternità.


Inoltre, il suo nome rispecchiava alla perfezione il suo carattere. Era gentile, di buon cuore e odiava in conflitti inutili. Quando Zhou Qingchen era stato nominato Principe Ereditario, non solo l’aveva accettato senza riluttanza né invidia, ma l’aveva persino aiutato il più possibile a rafforzare la sua posizione.


Era anche molto più maturo e determinato di Zhou Qingchen. Quest’ultimo, infatti, lo rispettava profondamente.


Non c’era da stupirsi che tutti gli Anziani ritenessero in realtà Zhou Qingfeng la persona più adatta a succedere all’Imperatore dell’Eternità.


Proprio per questo, Zhou Xuzi si era sempre sentito in colpa nei suoi confronti.


“Tai Yu, di’ a Qinfeng di venire qui per incontrarmi. Non c’è bisogno di convocarlo di nascosto.” Disse Zhou Xuzi.


“Capisco.” Tai Yu accettò l’ordine, ma non se ne andò subito: “Mio Signore… desidera ancora rinunciare al trono?”


“No,” Zhou Xuzi scosse lentamente la testa e dichiarò, con un tono terrificante e minaccioso: “Devo rimanere al potere fino al giorno in cui potrò finalmente uccidere Yun Che con le mie stesse mani!”


Era raro che Zhou Xuzi emanasse intento omicida.


Tuttavia, quell’ultima frase ne era a dir poco pregna.


All’improvviso, Zhou Xuzi si rialzò in piedi con un’espressione scioccata.


“Mio Signore?” anche l’Onorevole Tai Yu rimase stupito, vedendo la violenta reazione del suo Imperatore.


Evidentemente, Zhou Xuzi aveva appena ricevuto una Trasmissione Sonora.


L’odio nei suoi occhi venne sostituito da uno sguardo sinceramente sorpreso, e mormorò fra sé e sé: “Yun Che è stato incoronato Sovrano dei Diavoli della Regione Settentrionale… al di sopra persino del Regno Yama, del Regno delle Anime Rubate e del Regno della Luna Ardente.”


“Cosa!?” esclamò scioccato l’Onorevole Tai Yu, che subito dopo scosse la testa: “Impossibile. Dev’essere una voce falsa.”


“Decine di migliaia di Proiezioni Oscure hanno mostrato la cerimonia, in modo che tutti gli abitanti della Regione Settentrionale potessero vederla coi propri occhi. Hanno dichiarato che Yun Che è il successore dell’Imperatrice Diabolica Colpo Celeste Nemesi dei Diavoli, e Chi Wuyao è stata proclamata sua Imperatrice… tutti i Reami Stellari della Regione Settentrionale gli hanno giurato fedeltà.”


Zhou Xuzi rimase in silenzio, dopo aver ripetuto il messaggio che aveva ricevuto. Dopo qualche minuto, mormorò con lo sguardo perso nel vuoto: “Hai ragione, è impossibile… è impossibile… impossibile…”


Ripeté quella parola ancora qualche volta. Non ci avrebbe creduto – non poteva crederci, era assurdo.


Di solito, era estremamente difficile ricavare informazioni riguardo alla Regione Settentrionale, soprattutto se erano coinvolti i suoi Reami più potenti.


Ma stavolta, quella notizia si era diffusa fin troppo velocemente.


Questo perché l’incoronazione del Sovrano dei Diavoli era stata vista dall’intera Regione Settentrionale. Si era trattato di una Cerimonia senza precedenti, più grande e maestosa di qualsiasi altra che si fosse mai vista al mondo!


Era stata così rumorosa che persino chi viveva molto vicino al confine con la Regione Settentrionale aveva sentito i giuramenti di fedeltà gridati a squarciagola.


Com’era possibile!?


Tre anni prima, Yun Che era solo un Divine King.


Tre mesi prima, era un Divine Sovereign di settimo livello. Anche se la velocità con cui cresceva la sua forza misteriosa era sbalorditiva, non era comunque ancora all’altezza degli Imperatori Divini.


Quindi… come poteva essere diventato improvvisamente Sovrano dei Diavoli, a capo di tutti e tre i Reami Sovrani e dell’intera Regione Settentrionale!?


Non c’era certo bisogno di dire quanto fossero orgogliosi i Reami Sovrani della Regione Settentrionale, per non parlare del fatto che i Diavoli erano per loro natura violenti e vendicativi!


Quindi, com’era possibile che avessero accettato di nominare Yun Che, un abitante della Regione Orientale, Sovrano dei Diavoli?


Era assurdo. Era così assurdo che era impossibile descrivere esattamente a parole quanto fosse assurdo.


L’Onorevole Tai Yu ci pensò per qualche secondo, poi disse a bassa voce: “Considerando quanto l’Imperatrice Diabolica Colpo Celeste Nemesi dei Diavoli tenesse a Yun Che, è possibile che gli abbia donato il suo Sangue e la sua arte misteriosa. Ma se bastasse davvero così poco a sottomettere i Reami Sovrani, e per di più così velocemente… sarebbe la più grande barzelletta del millennio. Quindi, dev’esserci per forza sotto qualcosa.”


“Inoltre, non ha senso che l’abbiano incoronato così apertamente,” continuò l’Onorevole Tai Yu: “Se davvero la cerimonia è stata così grandiosa, l’unica spiegazione logica è che i tre Reami Sovrani stiano sfruttando il legame di Yun Che con l’Imperatrice Diabolica per usarlo come fantoccio.”


“La Regione Settentrionale è da sempre nel caos, tormentata da conflitti interni, ma gli Imperatori Diabolici vi sono venerati come divinità, ben oltre la semplice ‘fede’. Devono averlo reso un fantoccio per dirigere verso di lui questa fede, nella quale credono tutti gli abitanti della Regione… e chiunque controlli lui, controllerà la fede, e così l’intera Regione Settentrionale.”


Il ragionamento dell’Onorevole Tai Yu era esattamente quello che avevano fatto anche molti degli abitanti della Regione Settentrionale quando avevano saputo per la prima volta dell’incoronazione del “Sovrano dei Diavoli”.


Zhou Xuzi si sedette lentamente sulla sua sedia, con un’espressione assente. Non era chiaro se avesse ascoltato fino alla fine la deduzione del fedele Tai Yu. In effetti, era troppo occupato a cercare scacciare dalla sua mente, senza successo, quelle due frasi maledette, che vi erano rimaste impresse.


La virtù condurrà alla pace eterna.


Il male porterà i massacri di un Dio dei Diavoli.


……………


Regno degli Dei Lunari, Palazzo della Luna.


Jin Yue entrò di fretta in una stanza, si inchinò verso una donna oltre un velo e riferì a bassa voce: “Maestra, di recente sono giunte dalla Regione Settentrionale delle strane voci. Si dice che Yun Che sia stato incoronato Sovrano dei Diavoli, un titolo al di sopra persino dei tre Reami Sovrani, con la cui autorità potrà regnare sull’intera Regione. Inoltre… i tre Reami Sovrani hanno proiettato la cerimonia in ogni angolo della Regione Settentrionale, giurando fedeltà a Yun Che sotto agli occhi di tutti.”


“…” Oltre il velo, l’Imperatrice degli Dei Lunari rispose con indifferenza: “Capisco. È davvero divertente che i Diavoli ne stiano facendo una questione così importante, sembra quasi abbiano paura che il mondo intero non senta parlare del loro nuovo fantoccio. Che farsa.”


La reazione dell’Imperatrice degli Dei Lunari fu praticamente la stessa di quella di chiunque altro. Jin Yue si inchinò di nuovo e continuò il suo rapporto: “Un’altra cosa. Di recente, si sono diffuse alcune voci secondo cui l’Imperatore dell’Eternità si sarebbe recato di nascosto nella Regione Settentrionale, alcuni mesi fa. In effetti, quel viaggio si sarebbe svolto poco prima dell’annuncio della morte di Zhou Qingchen. Quindi, gira voce che Zhou Qingchen in realtà sia morto nella Regione Settentrionale, e che prima di morire… fosse stato trasformato in un Diavolo.”


“…” L’Imperatrice degli Dei Lunari rimase di nuovo in silenzio, poi mormorò: “Così presto…”


“Huh?” Jin Yue diede voce alla sua confusione.


“Non è niente. Puoi andare.”


“Sì, Maestra.” Jin Yue si inginocchiò, ma poi non si rialzò in piedi. Al contrario, sollevò leggermente lo sguardo e osservò la donna oltre al velo, sussurrando all’improvviso: “Maestra, posso… posso vederla ancora una volta?”


Imperatrice degli Dei Lunari: “…?”


A quel punto non aveva senso tornare sui propri passi, perciò Jin Yue fece appello al suo coraggio e confessò: “Quando lei arrivò nel Regno degli Dei, mia Imperatrice, mi venne ordinato di servirla e curare il suo aspetto. L’ho sempre considerato uno dei momenti più felici e uno dei più grandi onori della mia vita.”


“Ma da quando è diventata Imperatrice, non mi ha più dato il permesso di sfiorarla. E di recente… ormai parliamo solo con questo velo fra noi. È… è passato molto tempo dall’ultima volta che ho visto il suo meraviglioso volto, Maestra.”


Imperatrice degli Dei Lunari: “…”


“Ho… ho fatto qualcosa di sbagliato? Ho commesso qualche errore che l’ha fatta arrabbiare? La prego, Maestra, se è così me lo dica. Prometto che farò del mio meglio per non ripetere qualsiasi errore le abbia causato dispiacere.”


Da quando la sua Maestra si era fatta sempre più fredda e distante con lei, Jin Yue aveva avuto sempre più paura. Quando finì di confessare i suoi pensieri, quasi scoppiò a piangere.


Oltre il velo, l’Imperatrice degli Dei Lunari si voltò lentamente, dandole le spalle, poi rispose con indifferenza: “Da oggi, coltiverò in isolamento per alcuni mesi. Nessuno ha il permesso di disturbarmi, non importa cosa accada!”


“… d’accordo, Maestra.” Jin Yue se ne andò, sconfortata.


……………….


Regione Settentrionale, oltre una nube nera e vorticosa, al di fuori del Regno delle Anime Rubate, dopo la conclusione della cerimonia d’incoronazione.


“Davvero non vuoi incontrarlo?”


Chiese Chi Wuyao a una piccola, graziosa ragazzina il cui volto sembrava scolpito nella giada. Aveva un’espressione combattuta.


Caizhi scosse la testa e rispose: “No.”


Chi Wuyao le disse con un sorriso: “Se davvero non avessi voluto incontrarlo, non saresti venuta qui e non saresti rimasta così a lungo.”


Caizhi si voltò, e la sua solita gentilezza venne completamente rimpiazzata da una sorta di fredda, tagliente indifferenza carica di disprezzo verso ogni cosa: “Posso sopportare di lasciare in vita quella donna. Ma non starò fianco a fianco con lei, mai e poi mai!”


Chi Wuyao fece roteare gli occhi: “Posso distrarla e farti avere un momento da sola con lui.”


Caizhi rilasciò uno scoppio di Energia Misteriosa, poi sfrecciò via volando.


Chi Wuyao scomparve per un istante, poi riapparve di fronte a Caizhi: “Va bene, va bene, non cercherò più di convincerti. In cambio… potresti rispondere a una domanda?”


Caizhi: “?”


“È stata l’Imperatrice Diabolica Colpo Celeste Nemesi dei Diavoli a trasformarti, vero?” chiese Chi Wuyao, guardando Caizhi dritto nei suoi occhi neri.


La ragazza non rispose. Sfrecciò via di nuovo, scomparendo rapidamente dalla vista di Chi Wuyao.


“Come immaginavo.” Mormorò fra sé e sé Chi Wuyao, osservando la direzione in cui era scomparsa Caizhi.


“Nessuno al mondo comprende la natura umana meglio dell’Imperatrice Diabolica Colpo Celeste Nemesi dei Diavoli. Deve aver immaginato il peggiore degli scenari, lasciandosi alle spalle molti piani d’emergenza per proteggere Yun Che, dei quali probabilmente neppure io so nulla.”


“Beh, in fondo è naturale. La vita delle sue figlie è legata a quella di Yun Che, dopotutto.”


Chi Wuyao era una delle poche, poche persone a sapere che le figlie dell’Imperatrice Diabolica Colpo Celeste Nemesi dei Diavoli e del Dio Malvagio erano ancora vive. Del resto, Yun Che in passato non aveva nascosto quasi nulla a “Mu Xuanyin”.


Non c’era nulla di più importante del piccolo, ma essenziale gruppo di individui abbastanza forti da controllare il mondo, ovvero i Divine Sovereign e i Divine Master. Soprattutto dei Divine Master. Erano la chiave per tutti i loro obiettivi, dalla vendetta alla rottura delle eterne catene che imprigionavano la Regione Settentrionale, la chiave per cambiare il loro destino.


Dopo la conclusione della cerimonia d’incoronazione di Chi Wuyao, il compito di Yun Che fu molto semplice.


Nella Regione Settentrionale c’erano duecento Reami Superiori e ottocento Reami Intermedi.


Erano chiaramente molti meno di quelli di ogni altra Regione Divina, sia nel numero dei Reami sia nel numero dei praticanti del mistero di alto livello. Nel caso della Regione Orientale, avevano meno della metà delle truppe dei loro nemici.


Ogni giorno, i Divine Master, Divine Sovereign e Divine King di tre Reami Superiori si recavano nel Regno Yama per ricevere la benedizione diabolica della Calamità dell’Oscurità Eterna.


Per i Reami Intermedi, il processo fu molto più rapido, perché possedevano molti meno praticanti del mistero di alto livello.


Dato che aveva padroneggiato appieno il livello intermedio della Calamità dell’Oscurità Eterna, ora Yun Che poteva concedere la sua benedizione a grandi gruppi di individui con un semplice cenno della mano. Eppure, era un dono che nessun abitante della Regione Settentrionale avrebbe mai sognato di ricevere, fino ad allora, neppure se avesse avuto a disposizione un milione di vite.


In cambio del suo tempo e del suo impegno, Yun Che ricevette fiducia, lealtà e rispetto da tutti coloro che benediceva.


Quelle persone divennero lame di oscurità, che Yun Che avrebbe potuto usare in ogni momento.


Oltre a questo, si dedicò a trasformare anche il cuore delle forze della Regione Settentrionale… i Diavoli Yama, i Divoratori della Luna, le Streghe, e poi i Fantasmi Yama, gli Inviati della Luna e gli Spiriti Diabolici.


Li portò tutti nel Mare d’Ossa dell’Oscurità Eterna. Nessun estraneo sapeva esattamente cosa vi facessero.


Ma un osservatore più attento avrebbe notato che l’Oscurità nell’aura di quelle persone diventava un po’ più intensa ogni volta che uscivano dal Mare d’Ossa.


Era incredibilmente difficile compiere anche solo il più piccolo progresso, una volta raggiunti gli ultimi livelli del Divine Master Realm. Quindi, definire quella loro trasformazione “incredibile” sarebbe stato terribilmente riduttivo.


La arte misteriosa dell’Imperatrice Diabolica, la Calamità dell’Oscurità Eterna, era su un piano molto, molto superiore a quello dei Diavoli del presente, e del Caos Primordiale stesso.
                                


                                



