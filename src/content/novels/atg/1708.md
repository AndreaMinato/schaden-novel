---
title: Capitolo 1708 – Non ti Devo Nulla
pubDate: 2025-03-10T08:57:10.490Z
tags:
    - atg
---


Capitolo regolare, 0 in coda, 0/10 donazione


-Alstor




Jun Wuming e Jun Xilei erano due fra le poche persone ad aver scelto di non presentarsi al limite del Caos Primordiale per congedare l’Imperatrice Diabolica Colpo Celeste Nemesi dei Diavoli.


Quando videro Luo Changsheng e Huo Poyun, notarono anche Yun Che, privo di sensi… e la sua oscura aura carica d’odio.


Alla fine, Huo Poyun si fermò. Il Re e la Regina della Spada bloccavano il suo cammino, e alle sue spalle c’era Luo Changsheng. Strinse con forza i denti, ma ormai non poteva più fuggire da nessuna parte.


Luo Changsheng raggiunse rapidamente Huo Poyun, ma il suo grande orgoglio gli impedì di attaccarlo alle spalle o di provare a strappargli dalle braccia Yun Che. Inchinandosi rispettosamente verso Jun Wuming, disse: “Il giovane Luo Changseng porge i suoi saluti al Re della Spada.”


Jun Wuming fece un piccolo cenno d’assenso, poi diede un’occhiata a Jun Xilei. Poteva percepire la sua aura irregolare e le sue emozioni contrastanti.


“Lei’er,” disse Jun Wuming: “Sono molto felice di quanto sia cresciuta la tua forza misteriosa dopo tremila anni all’interno della Perla dell’Eternità, ma non sei ancora riuscita a completare il tuo Cuore della Spada, vero? Perché sei ancora intrappolata nella prigione della mondanità. Capisci cosa intendo dire?”


Jun Xilei: “…”


“Seguendo il tuo cuore, seguirai anche il tuo Cuore della Spada.” Aggiunse a bassa voce Jun Wuming.


Jun Xilei sollevò lentamente una mano e afferrò l’elsa della Spada Senza Nome che portava sulla schiena.


Clang!


Non appena la Spada Senza Nome lasciò il suo fodero, le meteore nell’area circostante vennero ridotte in polvere dalla sua aura invisibile.


Durante la Battaglia degli Dei, Jun Xilei aveva usato forzatamente la Spada Senza Nome, riuscendo a ferire gravemente Yun Che in due colpi. Tuttavia, Yun Che non solo era riuscito a impedirle di sferrare un terzo attacco, ma senza saperlo aveva anche impresso la propria immagine nel suo “Cuore della Spada”. Di conseguenza, lei non era riuscita a completarlo neppure dopo tremila anni di coltivazione.


Ormai, Jun Xilei riusciva a controllare perfettamente la Spada Senza Nome. Inoltre, il Regno degli Dei ora la conosceva col titolo di “Giovane Regina della Spada”.


Il suo Dominio comparve all’istante, e decine di migliaia di spade comparvero intorno a lei… Tuttavia, non erano puntate verso Yun Che, ma contro Luo Changsheng.


Per di più, una potente onda di Energia Misteriosa travolse Huo Poyun prima ancora che potesse reagire, spingendolo lontano da Luo Changsheng.


Huo Poyun rimase stupito per qualche secondo, ma si riprese rapidamente e sfrecciò via come un fulmine.


Luo Changsheng, scioccato, stava per inseguirlo, ma Jun Xilei lo intrappolò all’interno del suo Dominio.


Luo Changsheng era più potente di Jun Xilei, quindi normalmente sconfiggerla sarebbe stata solo una questione di tempo, ma insieme a lei c’era il Re della Spada. Disse urgentemente, mentre si difendeva dagli attacchi di Jun Xilei: “Re della Spada, Fata Jun, forse non lo sapete perché non eravate alla Parete del Caos Primordiale, ma Yun Che è diventato un Diavolo! Tutti gli Imperatori Divini hanno ordinato di ucciderlo a qualsiasi costo, compreso l’Imperatore del Drago in persona. Se non lo uccidiamo subito, ci saranno gravi conseguenze!”


Ma l’aura della spada di Jun Xilei divenne ancora più violenta. A prima vista, sarebbe potuto sembrare che Jun Wuming intendesse lasciar combattere solo la sua allieva, ma osservando più attentamente si sarebbe notato che nei suoi occhi anziani si stavano formando tre raggi di spada sottili quanto degli aghi.


L’espressione di Luo Changsheng cambiò leggermente. A quel punto, anche uno stupido avrebbe capito che il Re e la Regina della Spada avevano deciso di proteggere Yun Che, nonostante fosse un Diavolo.


Lasciando perdere ogni forma di cortesia, disse in tono minaccioso: “Re della Spada, capisci quali sono le conseguenze se si difende un Diavolo, vero?”


“Yun Che è un Diavolo, certo.” Rispose in tono pacato Jun Wuming, ma era impossibile non percepire la forza e l’autorità nella sua voce: “Ma è anche il nostro benefattore, colui che ha salvato il mondo intero. L’odio che l’ha reso un Diavolo non è altro che un granello di polvere, in confronto alla generosità che ha dimostrato salvandoci tutti.”


“Non vogliono ucciderlo perché è un Diavolo, né per difendere il mondo, questi sono solo pretesti. Sono spinti dall’invidia e dal terrore che in futuro possa diventare più forte di loro.”


Chi!


Un buco insanguinato comparve improvvisamente fra le scapole di Luo Changsheng. E un solo istante dopo, una decina di ferite identiche si aprirono per tutto il suo corpo.


Dopo che Huo Poyun l’aveva attaccato a sorpresa da vicino, Luo Changsheng aveva ricevuto un duro colpo, e aveva ignorato la ferita per inseguirlo con tutte le sue forze. Ora, stava affrontando contemporaneamente Jun Wuming e Jun Xilei. Il primo non l’aveva ancora attaccato, ma la sola pressione della sua aura era sufficiente a metterlo in serio pericolo.


Luo Changsheng guardò in cagnesco i due, mentre il Re della Spada continuava: “Ho cinquantamila anni, e nel corso della mia vita ho vissuto molte esperienze e salvato innumerevoli vite. Non esagero certo, se dico di essere un uomo prestigioso e virtuoso, non credi? E come onorificenza per tutto il bene che ho fatto, mi è stato concesso senza obiezioni il titolo di Re della Spada.”


“Tutti sanno che tu porti rancore nei confronti di Yun Che, e che invece Huo Poyun è un suo grande amico. Se tu accusassi me e Huo Poyun di aver difeso Yun Che, credi che tutti gli altri crederebbero a te, piuttosto che a noi? Se io respingessi le tue accuse, affermando che Huo Poyun è innocente, come credi che reagirebbe il mondo intero? Pensi che ti crederebbero, o ti disprezzerebbero per aver cercato con egoismo di sfruttare questa situazione a tuo vantaggio?”


Per un istante, l’espressione di Luo Changsheng venne distorta dalla sua rabbia sconfinata.


Fin da ragazzo, era stato il famoso Giovane Maestro Changsheng, ammirato da tutti nella Regione Orientale. Quando era uscito dalla Perla dell’Eternità al settimo livello del Divine Master Realm, il suo successo era stato considerato da tutti un miracolo che avrebbe creato clamore nell’intero Regno degli Dei.


Ma anche un bambino avrebbe capito che la sua reputazione era un milione di volte inferiore a quella del Re della Spada.


Se avesse dichiarato che il Re e la Regina della Spada avevano protetto Yun Che, non avrebbe fatto altro che prendersi a schiaffi da solo – a meno che avesse portato delle prove schiaccianti.


Prendendo rapidamente la sua decisione, Luo Changsheng indietreggiò bruscamente e si allontanò da Jun Xilei difendendosi con uno scoppio di fulmini.


Ansimando con fatica, disse: “D’accordo, ammetto la sconfitta. Me ne vado. Giuro che non dirò a nessuno ciò che avete fatto… e, ovviamente, neanche ciò che ha fatto Huo Poyun.”


Ma la pressione soffocante che lo schiacciava non scomparve. Jun Xilei stava ancora puntando la Spada Senza Nome verso il suo petto.


“Maestro, non mi fido di lui.” Disse freddamente Jun Xilei.


Era solo una scusa. Non aveva motivo per non fidarsi di lui, perché se davvero avesse accusato Jun Wuming, si sarebbe solamente umiliato e reso ridicolo.


Tuttavia, non potevano ancora lasciar andare Luo Changsheng. Molto probabilmente, avrebbe cercato di rintracciare Huo Poyun e Yun Che subito dopo essersi allontanato da loro.


Luo Changsheng era divorato dall’impazienza e dall’agitazione, ma si finse tranquillo e cercò di rassicurare ancora una volta i suoi due avversari. Ma smise immediatamente, quando percepì tre minuscoli raggi di spada intorno a sé.


Tutti e tre erano invisibili, senza forma e persino privi di aura, ma il suo cuore batteva all’impazzata, facendogli capire istintivamente che erano reali quanto il sangue nelle sue vene, e che ognuno di essi era rivolto contro un punto letale.


“La Spada… Immaginaria.” Mormorò Luo Changsheng. La sua voce stava chiaramente tremando.


Persino Jun Xilei stava fissando i tre raggi di spada con gli occhi spalancati.


“Riconosci questa tecnica?” commentò con indifferenza Jun Wuming: “A quanto pare, la tua Maestra ti dice quasi tutto.”


Escludendo i Reami Sovrani, Luo Guxie era considerata la praticante del mistero più potente della Regione Orientale, con il Re della Spada al secondo posto.


Nessuno li aveva mai visti affrontarsi.


Inizialmente, era il Re della Spada a essere considerato il praticante del mistero più potente della Regione Orientale, esclusi i Reami Sovrani. In seguito, Luo Guxie aveva preso il suo posto, perché dopo il suo ritorno nel Regno del Sacro Universo, la sua aura era chiaramente più forte di quella di Jun Wuming.


Ma molto tempo prima, Luo Guxie aveva detto personalmente a Luo Changsheng di aver sfidato a duello il Re della Spada, prima di tornare nel Regno del Sacro Universo.


Tuttavia, lui l’aveva quasi uccisa con la sua Spada Immaginaria.


In seguito, tutti cominciarono a dire che Luo Guxie era la più forte dei due, ma il Re della Spada non lo negò. Perché ormai stava per giungere alla fine della sua vita, quindi non gli importava più nulla della fama. Il suo unico desiderio, ormai, era trovare un degno successore.


I Cieli avevano esaudito il suo desiderio, facendogli trovare Jun Xilei.


Ecco perché Luo Changsheng aveva sempre trattato con rispetto il Re della Spada, anche dopo essere diventato un Divine Master di settimo livello. Ed ecco perché i Reami Sovrani rispettavano il Re della Spada più di Luo Guxie.


Per la su anzianità? L’anzianità non contava nulla. Per essere rispettati, bisognava innanzitutto essere forti.


Del resto, la forza del Re della Spada non poteva essere misurata solo attraverso la forza misteriosa. Le sue Arti della Spada erano ancora più terrificanti della sua forza misteriosa.


“Re della Spada… intende per caso uccidermi?” domandò piano Luo Changsheng. Non osava muovere neppure un muscolo.


Luo Changsheng non era sorpreso dal fatto che Jun Wuming non avesse attaccato insieme a Jun Xilei. Del resto, era pur sempre il Re della Spada. Non si sarebbe mai abbassato ad attaccare un giovane più debole di lui.


Ma non avrebbe mai e poi mai immaginato che avrebbe utilizzato la Spada Immaginaria, della quale la sua Maestra parlava sempre con grande terrore.


Era ridicolo. Luo Changsheng stesso era convinto di non essere “degno” di venir ucciso con quella tecnica.


“Hehe.” Jun Wuming ridacchiò: “Perché mai dovrei ucciderti? Io e la tua Maestra ci conosciamo a malapena, e fra me e te non ci sono rancori. Se adesso ti uccidessi, non farei altro che attrarre l’ira dei Cieli su di me e sulla mia discepola.”


Subito dopo, il Re della Spada scattò di fronte a Luo Changsheng e distese una mano: “Ora, per favore, lasciami entrare nella tua anima, così potrò cancellarti dalla memoria tutto ciò che è successo nell’ultima ora.”


“…” Luo Changsheng strinse i denti e divenne pallido come un fantasma.


Era da stupidi permettere a un’altra persona di entrare nella propria anima. Se avesse avuto delle cattive intenzioni, avrebbe potuto distruggerla facilmente.


Tuttavia, il Re della Spada aveva ragione. Non aveva né un motivo né il coraggio per ucciderlo, perché così facendo avrebbe solo distrutto il futuro di Jun Xilei… se Luo Changsheng avesse accettato, avrebbe perso tutto il suo vantaggio.


Ma se si fosse rifiutato… l'Energia Misteriosa che stava premendo contro i punti vitali del suo corpo era la Spada Immaginaria che aveva quasi ucciso la sua Maestra!


“D’accordo…” alla fine, Luo Changsheng fu costretto a cedere alla minaccia: “Obbedirò… al suo volere.”


Il Re della Spada fece un piccolo cenno d’assenso, poi fece penetrare un rivolo della sua anima in quella di Luo Changsheng.


Poco dopo, Luo Changsheng tremò dalla testa ai piedi e poi svenne di colpo.


La Spada Immaginaria si dissolse. Tuttavia, Jun Wuming divenne visibilmente più pallido.


“Andiamocene.”


Jun Wuming si voltò e partì, dirigendosi nella direzione opposta a quella in cui era fuggito Huo Poyun.


Jun Xilei lo seguì in silenzio per un po’, ma alla fine non poté fare a meno di chiedergli: “Maestro, perché… ha usato la Spada Immaginaria?”


Mentre pronunciava quelle parole, delle lacrime le rigarono le guance.


Perché per utilizzare la Spada Immaginaria bisognava sacrificare parte della propria energia vitale.


E nel caso di Jun Wuming, a cui ormai non restava molto da vivere…


Ma lui sorrise tranquillamente e rispose: “In fin dei conti, era pur sempre Luo Changsheng. Non avrebbe ceduto così velocemente, se non avessi utilizzato la Spada Immaginaria, e in quella situazione il tempo era cruciale.”


Jun Wuming sollevò una mano e asciugò le lacrime di Jun Xilei. Era esausto, perché la sua ora si avvicinava sempre di più, ma il suo sorriso divenne ancora più dolce e felice: “Se non fosse stato per Yun Che, il tuo potenziale sarebbe stato danneggiato oltre il punto di non ritorno.”


“Tu sei la continuazione della mia vita e del mio Cuore della Spada. Ogni favore nei tuoi confronti, lo è anche nei miei. Ecco perché sono contento di aver potuto ripagare il debito che gli dovevamo, prima di andarmene. Xilei, non dovresti essere triste per me, ma felice.”


“… capisco, Maestro.” Rispose Jun Xilei, ma non riuscì a fermare le lacrime che scivolavano lungo il suo viso.


Aveva perso il conto di quante volte avesse provato rimpianto per quanto fosse stata impulsiva da giovane… ma l’aspetto più crudele del destino è che non si può tornare indietro nel tempo col solo rimpianto.


“Sono felice che tu riesca a ignorare l’opinione altrui e a seguire il tuo cuore, ma…” lo sguardo di Jun Wuming si perse in lontananza, e sospirò con negli occhi il peso di cinquantamila anni di saggezza: “Ormai in questo mondo non c’è più posto per lui, e non possiamo sapere cosa diventerà in futuro. Sigh…”


Nel frattempo, Huo Poyun raggiunse il Regno Lue di Gemma e si fermò. Contemporaneamente, di fronte a lui apparve la persona alla quale aveva inviato una Trasmissione Sonora con tutte le sue forze.


Era Shui Yingyue.


Shui Yingyue aveva percepito quell’aura oscura prima ancora di vedere Huo Poyun. Quando si avvicinò, il suo sguardo si posò immediatamente su Yun Che, privo di sensi.


Huo Poyun passò Yun Che a Shui Yingyue, ansimando esausto. Le chiese: “Lo terrete al sicuro… vero?”


Shui Yingyue avvolse subito Yun Che e la sua aura in una spessa barriera d’acqua, poi chiese: “Qualcuno ti ha seguito?”


“Non lo so.” Rispose Huo Poyun.


“…grazie.” Shui Yingyue stava per andarsene subito dopo aver ringraziato Huo Poyun, ma lui la fermò.


“Aspetta,” gridò Huo Poyun, ma subito dopo abbassò la voce: “Non ditegli che sono stato io a portarlo qui… e, per favore, riferitegli questo messaggio quando si sveglierà.”


“Scappa. Scappa nella Regione Settentrionale e non tornare mai indietro!”


“Va bene.”


Shui Yingyue non disse altro, e se ne andò frettolosamente stringendo Yun Che fra le braccia. Ogni istante che passava allo scoperto, era un secondo in più di pericolo per tutti loro.


Huo Poyun si voltò e strinse con forza i pugni. Fissando lo spazio siderale di fronte a sé, mormorò: “Ricorda, Yun Che. Io… ora non ti devo più nulla!”


“Esatto… non ti devo più nulla!” mormorò Huo Poyun, destandosi finalmente dai suoi pensieri. Distese senza pensarci una mano verso uno dei rami di ghiaccio dalle foglie con inscritto il nome di Yun Che. Era un albero così bello, quindi perché non riusciva a sopportare di vederlo?


<em>Perché?</em>


<em>Ormai è un Diavolo…</em>


<em>Quindi, perché!?!?</em>


“Realm King del Regno del Dio della Fiamma?”


Proprio quando stava per spezzare il ramo di ghiaccio, venne improvvisamente raggiunto da una voce fredda e distaccata.


Huo Poyun si pietrificò. Tuttavia, una lingua di fiamme scivolò fuori dalle sue dita, sciogliendo all’istante metà del ramo.
                                


                                



