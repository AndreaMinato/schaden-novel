---
title: Capitolo 1714 – Ingannare un Drago
pubDate: 2025-03-10T08:57:10.491Z
tags:
    - atg
---


Capitolo regolare, 0 in coda, 0/10 donazione


-Alstor






Regione Orientale, Regno dell’Eternità.


Zhou Xuzi e l’Onorevole Tai Yu erano seduti uno di fronte all’altro.


Zhou Xuzi aveva gli occhi chiusi e un’espressione tranquilla. Ma l’Onorevole Tai Yu era scuro in volto, e dal suo guardo traspariva una grande rabbia.


“Si può sapere cosa sta cercando di fare la Regione Settentrionale!?” disse in tono misurato l’Onorevole Tai Yu: “Yun Che si è impadronito del Calderone del Grande Vuoto quando era nel Regno Divino dell’Inizio Assoluto! Molto probabilmente, hanno distrutto loro stessi quei tre Reami Stellari, per poi incastrarci!”


“Quindi, hanno intenzione di…” disse a bassa voce Zhou Xuzi. Stava valutando tutte le varie possibilità.


Volevano usare il Calderone del Grande Vuoto per incolpare il Regno dell’Eternità, e per farlo avevano persino distrutto tre dei loro Reami Stellari. Qual era il loro obiettivo? Infangare la reputazione del Regno dell’Eternità?


Se una cosa del genere fosse successa nella Regione Occidentale o in quella Meridionale, sarebbe stata una spiegazione plausibile. Se una di quelle due Regioni avesse “scoperto” che l’Imperatore dell’Eternità aveva distrutto alcuni loro Reami Stellari per rancore personale, sicuramente questo avrebbe suscitato indignazione in tutto il Regno degli Dei, disonorando il nome del Regno dell’Eternità.


Ma quella era la Regione Settentrionale! Anche se l’Imperatore dell’Eternità fosse stato mille volte più brutale e spietato, nessuno l’avrebbe comunque considerato un crimine. Al contrario, tutti l’avrebbero considerata una grande impresa, da ammirare per generazioni e generazioni.


“Sigh.” Zhou Xuzi si lasciò sfuggire un lungo sospiro. Aprì lentamente i suoi occhi anziani e disse lentamente: “Quando ho organizzato quel viaggio nella Regione Settentrionale, sono stato più cauto e attento che mai. Eppure, non immaginavo che non solo sarei caduto nella trappola spregevole di Yun Che e dell’Imperatrice Diabolica, ma che ci stessero anche riprendendo di nascosto. A quanto pare, con la vecchiaia sono diventato sempre più incapace.”


Non importava quanto fosse alto il livello di una pietra misteriosa dell’Immagine, emanava comunque delle fluttuazioni di Energia Misteriosa quando veniva utilizzata.


Più l’utilizzatore era forte, più facilmente poteva nascondere quelle fluttuazioni. Ma Zhou Xuzi non era un anziano qualunque.


Quella era la prima volta in vita sua che qualcuno lo riprendeva senza che lui se ne accorgesse.


In quell’istante, nella sua mente comparve il nome di un’abitante della Regione Settentrionale… una Strega del Regno delle Anime Rubate, la cui abilità nel nascondersi e travestirsi era considerata senza pari.


La Settima Strega, Hua Jin!


Secondo le voci, nessuno poteva percepire la sua presenza, quando si nascondeva nell’oscurità. In effetti, la sua maestria nella furtività era paragonabile a quella degli Dei Stellari del Massacro che in passato avevano raggiunto l’apice del controllo sulla loro Eredità.


L’Onorevole Tai Yu rispose: “Dopotutto, eravamo nella Regione Settentrionale. l'Energia Misteriosa Oscura che la avvolge interferiva con la nostra percezione spirituale, e di sicuro loro si erano preparati con attenzione. Non mi sorprende che lei non si sia accorto di nulla, mio Imperatore.”


“Temo che… abbiano registrato molto più di ciò che hanno mostrato.” L’espressione dell’Imperatore dell’Eternità si fece solenne: “Qingchen è già nell’aldilà, ma ho paura che la sua trasformazione in Diavolo possa essere svelata al mondo intero.”


“Mio Imperatore, al momento i pettegolezzi corrono senza freni nella Regione Orientale. Come dovremmo gestire la situazione?” domandò Tai Yu.


Zhou Xuzi scosse la testa: “Non dobbiamo preoccuparcene.”


Perché non aveva senso tentare di giustificarsi. A dire il vero, non avevano neppure alcun modo di dimostrare la loro innocenza. Era innegabile che avesse portato Zhou Qingchen nella Regione Settentrionale e che avesse pronunciato quel rabbioso giuramento di vendetta mentre se ne andava. Ed era innegabile che il Calderone del Grande Vuoto fosse stato usato per distruggere quei Reami Stellari. Sarebbe stato estremamente difficile dimostrare di non essere coinvolti… perché nessuno avrebbe mai creduto che Yun Che si fosse davvero impadronito del Calderone del Grande Vuoto.


Si alzò lentamente in piedi, e le sue larghe vesti bianche volteggiarono improvvisamente nell’aria. La sua aura da Imperatore Divino eruppe di colpo, mentre restava fermo al centro della Sala Sacra: “Al contrario, se devo essere sincero, sono impaziente di scoprire quale sarà la loro prossima mossa!”


“Se… Yun Che tenterà di costringerci a incontrarlo minacciandoci con registrazioni compromettenti su Qingchen, non potrò chiedere di meglio!”


Nessuno, nella Regione Orientale, aveva creduto per un solo istante che la Regione Settentrionale potesse oltrepassare il confine e invaderli, perciò ovviamente non l’avevano immaginato neppure gli Imperatori Divini, che conoscevano la loro forza militare meglio di chiunque altro.


Sebbene non fossero in grado di attaccare i Diavoli finché restavano nascosti nella Regione Settentrionale, se questi li avessero invasi avrebbero praticamente firmato la propria condanna a morte.


Per questo motivo, anche di fronte a quelle false accuse costruite con così grande cura, semplicemente ineccepibili, la reazione del Regno dell’Eternità fu tranquilla e composta. In effetti, trovarono quella situazione addirittura ridicola.


Tuttavia, nessuno nel Regno dell’Eternità, neppure Zhou Xuzi stesso, poteva immaginare che quella montagna di sterco gettata sul loro volto li avrebbe fatti ben presto precipitare in un orribile incubo.


………………………


Divina Regione Occidentale, Regno del Dio Drago.


Il Regno del Dio Drago era incredibilmente vasto. Non solo era il Reame Sovrano più potente dell’universo, ma anche il più grande dell’intero Regno degli Dei.


Ogni anno, innumerevoli praticanti del mistero vi si recavano in pellegrinaggio.


L’aura del Regno del Dio Drago era straordinariamente densa e primordiale, vagamente simile a quella del Regno Divino dell’Inizio Assoluto. Nel cuore del Regno del Dio Drago, nella terra conosciuta come “Regione del Drago”, l’aura era più intensa che in ogni altro luogo.


In molti giungevano da Regni molto lontani per visitare il Regno del Dio Drago e osservare da lontano la Regione del Drago. Naturalmente avrebbero voluto avvicinarsi a quella terra sacra, ma la potenza dell’aura che la avvolgeva era semplicemente troppo spaventosa.


Nessuno osava avvicinarsi a più di cinquecento chilometri di distanza dalla Regione del Drago.


Quell’aura terrificante, emanata solo dalla Regione del Drago, era conosciuta col nome di Aura del Drago.


Lì, vivevano i Nove Dei dei Draghi, i quarantatré Sovrani dei Draghi, i trecento otto Maestri dei Draghi e l’unico, impareggiabile Imperatore del Drago.


Quello era il Regno del Dio Drago… il Reame più potente e prestigioso delle quattro Regioni Divine, dell’intero Caos Primordiale.


Un Regno senza rivali, un monte inamovibile.


Il principale motivo per cui i Reami Sovrani erano così forti era che possedevano delle Eredità Divine indistruttibili, tramandate di generazione in generazione.


Ma questo non valeva per il Regno del Dio Drago.


Il Regno del Dio Drago faceva affidamento solo sulla forza del proprio Sangue draconico!


Tutti i suoi abitanti possedevano il fisico più potente dell’universo. Vivevano estremamente a lungo, e nelle loro vene scorreva ancora qualche traccia del Sangue degli Dei Draghi primordiali. Di conseguenza, anche se non possedevano un’Eredità Divina indistruttibile, i Draghi erano comunque la più potente delle razze e avrebbero potuto sconfiggere tutte le altre, sconfiggere qualsiasi Reame Sovrano.


I Draghi regnavano incontrastati su ogni altra forma di vita, da tempo immemore.


L’Aura del Drago al centro della Regione del Drago era così potente che poteva facilmente far impazzire chiunque si avvicinasse troppo. Senza una forza misteriosa o un’anima abbastanza potenti, nessuno sarebbe riuscito neppure a strisciare in quel luogo, figurarsi entrarvi camminando.


Quel giorno, un uomo alto e muscoloso scese dal cielo e si incamminò lentamente verso la grande Sala di fronte a lui.


Era alto più di due metri e una lunga chioma bluastra. Delle scaglie grigie e opache ricoprivano le sue braccia, e nel profondo dei suoi occhi azzurri come il crepuscolo sembrava esserci un mondo intero.


Quando i suoi piedi toccarono terra, l’Aura del Drago tutt’intorno si quietò improvvisamente. Le Guardie del Drago intorno a lui si inginocchiarono immediatamente e lo salutarono: “Le porgiamo i nostri saluti, Dio dei Draghi.”


L’uomo dai capelli blu non rispose. Si limitò a proseguire senza fretta. Parecchio tempo dopo che se ne fu andato, le Guardie del Drago erano ancora in ginocchio, con il cuore che tremava dal rispetto e dalla paura.


Il Dio dei Draghi Turchese, uno dei nove Dei dei Draghi. Erano individui trascendentali, secondi solo all’Imperatore del Drago in persona, così potenti da poter trattare gli Imperatori Divini come propri pari.


Quando entrò nella grande Sala, lo spazio di fronte a lui si distorse e di fronte a lui comparve un uomo che gli dava le spalle.


Nella Regione del Drago, avvolta dalla terrificante Aura del Drago, l’uomo di fronte a lui non ne emanava alcuna. Aveva i capelli neri e indossava delle vesti bianche. A parte il fatto che era alto oltre due metri e mezzo, sembrava un normale umano.


Il Dio dei Draghi Turchese si inginocchiò. Non disse nulla, ma i suoi occhi azzurri erano pieni di rispetto.


“Turchese, sei arrivato.”


L’uomo si voltò lentamente. Il suo volto era estremamente bello, ma avrebbe fatto rabbrividire chiunque l’avesse osservato. Questo valeva soprattutto per i suoi occhi. Erano simili a due soli ardenti nel mezzo del cielo limpido, e brillavano con una luce divina, dando l’impressione che quell’uomo avesse assistito a tutte le vicissitudini della vita.


L’Imperatore del Drago!


Il Dio dei Draghi Turchese si rialzò e rispose: “Lungo la strada del ritorno, ho sentito delle notizie interessanti.”


“Riguardano il Regno dell’Eternità della Regione Orientale?” domandò tranquillamente Long Bai.


“Esatto. Come mi aspettavo, sa già tutto a riguardo, mio Imperatore,” disse il Dio dei Draghi Turchese: “Tuttavia, devo ammettere di essere leggermente sorpreso. Considerata la solita rettitudine del Regno dell’Eternità, mi sembra piuttosto ridicolo che abbiano commesso di nascosto un gesto del genere. E si sono persino lasciati cogliere con le mani nel sacco.”


“Ma, soprattutto, sono curioso di sapere una cosa. Perché mai l’Imperatore dell’Eternità, che odia l’Oscurità, si è recato di nascosto nella Regione Settentrionale con suo figlio? Possibile che le voci di qualche anno fa, secondo cui il Principe Ereditario era stato trasformato in un Diavolo, fossero vere?”


L’Imperatore del Drago gli lanciò un’occhiataccia, poi rispose: “Non hai interrotto la tua spedizione nel Regno Divino dell’Inizio Assoluto, tornando qui in tutta fretta, solo per qualche pettegolezzo insignificante che non riguarda il nostro Reame, vero?”


Il bagliore negli occhi del Dio dei Draghi Turchese si spense. Abbassò molto la voce e disse: “Ho trovato una traccia dell’aura della Regina del Drago nel Regno Divino dell’Inizio Assoluto.”


“Cosa!?” esclamò l’Imperatore del Drago, tuonando. All’istante, tutta l’aura della zona circostante cadde in preda al caos, e i capelli del Dio dei Draghi Turchese danzarono nell’aria. Delle ondate di Energia Misteriosa si riversarono all’esterno, facendo barcollare vistosamente e quasi svenire le Guardie del Drago che sorvegliavano la Sala, nonostante fossero molto lontane.


“…” i lunghi capelli del Dio dei Draghi Turchese ricaddero lentamente sulle sue spalle, e divenne visibilmente scuro in volto. La violenta reazione dell’Imperatore del Drago l’aveva scioccato e confuso.


L’Imperatore del Drago si agitò solo per un istante. Subito dopo, la sua aura tornò composta, e disse con calma: “Impossibile. La mia Regina del Drago sta coltivando in isolamento nella Terra Proibita del Samsara da ormai alcuni anni, e dovrà restarvi per almeno un altro millennio… forse, persino per altri diecimila anni. Com’è possibile che nel Regno Divino dell’Inizio Assoluto ci sia una traccia della sua aura?”


Anche se quel violento sbalzo d’umore e l’agitazione nella sua aura erano durati un solo istante, furono sufficienti a sconvolgere profondamente il Dio dei Draghi Turchese.


Quello era l’Imperatore del Drago!


Il Dio dei Draghi Turchese conosceva l’Imperatore del Drago da oltre duecentomila anni, ma quella era la prima volta che lo vedeva reagire in quel modo… e gli aveva soltanto detto di aver trovato una traccia dell’aura della Regina del Drago nel Regno Divino dell’Inizio Assoluto.


Il Dio dei Draghi Turchese non perse altro tempo con parole inutili. Piuttosto, distese lentamente una mano. Al di sopra di essa, fluttuava una piccola barriera d’isolamento.


La barriera si infranse, e fra le sue dita comparve un pugno di terra grigiastra. Chiunque fosse stato nel Regno Divino dell’Inizio Assoluto l’avrebbe riconosciuta immediatamente. Ogni briciolo di terreno emanava la sua inconfondibile aura primordiale.


Tuttavia, oltre a quell’aura primordiale… c’erano chiaramente anche delle piccole tracce di Energia Misteriosa della Luce!


Gli occhi di drago di Long Bai la fissarono con attenzione… l’aveva riconosciuta immediatamente, non appena era comparsa. Quella era l’aura della Luce di Shen Xi!


Non l’avrebbe mai dimenticata. Non avrebbe mai potuto, neppure dopo la morte.


Quella era la prima volta… da alcuni anni che percepiva l’aura di Shen Xi, eppure gli erano sembrati il periodo più lungo della sua vita.


Mentre il Dio dei Draghi Turchese lo fissava sempre più incredulo e scioccato, Long Bai sollevò lentamente una mano. Distese lentamente una mano verso quel pugno di terra antica, con tutte le dita che tremavano.


Tuttavia, si riprese all’improvviso e ritrasse il braccio, veloce come un fulmine. Portò di nuovo entrambe le mani dietro la propria schiena, e sul suo volto ricomparve la sua solita espressione tranquilla.


Si voltò e disse in tono incredibilmente composto: “Turchese, dove l’hai trovato?”


Il Dio dei Draghi Turchese represse l’immenso stupore che stava facendo tremare la sua anima, e rispose con calma: “Nella parte meridionale del Regno Divino dell’Inizio Assoluto. Nella Foresta di Pietra Senza Fine, una regione delle Antiche Rovine della Foresta.”


“… Lo sa qualcun altro?”


“No.” Non c’era incertezza o esitazione nella voce del Dio dei Draghi Turchese: “Innanzitutto, solo persone dalla forza straordinaria possono raggiungere le Antiche Rovine della Foresta. Inoltre, questa traccia di aura della Luce della Regina del Drago non potrebbe essere riconosciuta da nessuno, al di fuori di noi Dei dei Draghi e di lei, mio Imperatore.”


Dopo un lungo e soffocante silenzio, alla fine l’Imperatore del Drago rispose in tono grave e solenne: “Non devi parlare di questa faccenda a nessun altro… e tu stesso dovrai dimenticarla.”


“Certo,” rispose il Dio dei Draghi Turchese: “Non ricordo già più nulla a riguardo.”


Ora, era decine e decine di volte più scioccato di prima.


“Riferisci questi ordini a nome mio.” Continuò l’Imperatore del Drago: “Di’ che coltiverò in isolamento per alcuni mesi… o forse, persino alcuni anni. Fino a quando non deciderò di uscire dall’isolamento, nessuno mi dovrà disturbare, per nessun motivo al mondo, neanche se ci fosse un evento straordinario.”


Solo la ricomparsa di un nemico al di sopra della loro Era, al di sopra dell’intero universo, come l’Imperatrice Diabolica Colpo Celeste Nemesi dei Diavoli, poteva essere considerato un “evento straordinario” agli occhi del Regno del Dio Drago. Nient’altro avrebbe potuto rappresentarlo, siccome il Regno del Dio Drago stesso era al di sopra del resto dell’universo, e l’Imperatore del Drago era la divinità che lo governava, al di sopra di ogni essere vivente.


“D’accordo, obbedirò.”


Il Dio dei Draghi Turchese fece un profondo inchino, poi sigillò di nuovo il pugno di terra antica in una barriera. La appoggiò ai piedi dell’Imperatore del Drago, poi si voltò e se ne andò… senza pronunciare una sola parola per tutto il tempo.


Quando ebbe lasciato la grande Sala, il Dio dei Draghi Turchese divenne scuro in volto.


Sapeva che l’Imperatore del Drago aveva mentito, che non avrebbe coltivato in isolamento. In effetti, era estremamente probabile che avesse intenzione di recarsi nelle profondità del Regno Divino dell’Inizio Assoluto.


Pensò subito alla gigantesca barriera che l’Imperatore del Drago aveva eretto personalmente intorno alla Terra Proibita del Samsara… ma non osò formulare altre ipotesi a riguardo.
                                


                                



