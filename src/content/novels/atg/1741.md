---
title: Capitolo 1741 – Xuanyin del Nirvana
pubDate: 2025-03-10T08:57:10.495Z
tags:
    - atg
---


Capitolo sponsorizzato! Grazie mille Federico! 1 in coda, 0/10 donazione
-Alstor




Una mano dalle dita slanciate e candide come la giada, che sembrava fatta di neve, accarezzò delicatamente il volto di Mu Bingyun. Una voce gentile e affettuosa, che forse nessun altro al mondo avrebbe mai sentito, disse: “Bingyun, sei esausta. Riposa un po’.”


L’instabilità della setta, le pesanti responsabilità del governo del Regno della Canzone Glaciale, la loro reputazione di “Regno di peccatori”, il loro prestigio crollato drasticamente, e le mire predatorie degli altri Reami…


Mu Bingyun aveva dovuto farsi carico completamente da sola di tutto questo, negli ultimi anni.


Quel giorno, aveva persino accettato di sacrificare la propria vita per proteggere la setta della Fenice di Ghiaccio.


Mu Xuanyin aveva ascoltato ogni sua parola e visto ogni lacrima che aveva versato.


Mentre le rivolgeva quel sussurro affettuoso, le sue dita accarezzarono dolcemente il suo volto e il suo collo candido come la neve… un rivolo di Energia Misteriosa blu penetrò nella sua pelle, raggiungendo silenziosamente il suo cuore e la sua anima.


Mu Bingyun non oppose resistenza. Le sue palpebre smisero di tremare e il suo respirò tornò lentamente regolare. Venne colta da una pace tranquilla e serena, che non provava da molto tempo, e si addormentò a poco a poco come un gattino stanco e felice.


Le sue lacrime brillavano come stelle e le sue labbra si incurvarono in un sorriso meraviglioso.


Quando era ancora giovane, Mu Bingyun amava dormire appoggiando la testa contro i seni morbidi e abbondanti di sua sorella maggiore. Era il suo momento preferito, quello in cui si sentiva più sicura. Non importava quanto fosse triste, preoccupata o delusa, nel suo dolce abbraccio dimenticava tutto e si addormentava pacificamente.


Poi, sua sorella era diventata il Realm King del Regno della Canzone Glaciale, perciò lei non aveva più potuto chiederle di coccolarla come una bambina.


Mu Xuanyin fece un delicato cenno con la mano, creando dal nulla un letto di ghiaccio. Appoggiò delicatamente Mu Bingyun sopra di esso, poi si voltò lentamente verso Chi Wuyao.


Il suo sguardo era gelido, e il suo volto era così bello da far perdere splendore al mondo intero. I suoi capelli erano lunghi fino alla vita, e ognuno di essi sembrava contenere la più pura essenza del Ghiaccio.


Chi Wuyao ne era già sicura, ma quando alla fine vide chiaramente il suo volto, i suoi occhi cominciarono comunque a tremare.


Mu… Xuan… yin!


La Spada della Principessa Glaciale emanava un bagliore freddo, luminoso come un’alba brillante. La sua aura sembrava agitarsi in modo estremamente energico ed entusiasta, come se stesse danzando dalla gioia.


Quattro anni prima, l’Imperatore del Drago le aveva inferto una ferita fatale dopo la distruzione della Stella Polo Blu, con un solo colpo del palmo della mano. Poi, Yun Che l’aveva adagiata personalmente nel Lago del Ghiaccio Infernale. Eppure, adesso era qui… di fronte a Mu Bingyun e a Chi Wuyao, senza neppure un graffio.


Non era un’illusione, né un travestimento. Per quanto sembrasse assurdo, Chi Wuyao era sicura che fosse davvero lei, fin dall’istante stesso in cui l’aveva vista. Quella era la vera Mu Xuanyin, quella Mu Xuanyin che tutti credevano morta, ma che in realtà era ancora viva.


Sapeva con certezza che era davvero lei, perché lei la conosceva meglio di chiunque altro al mondo. Avevano vissuto insieme per diecimila anni, perciò conosceva alla perfezione ogni centimetro della sua candida pelle, ogni angolo della sua anima e ogni rivolo della sua aura. Era impossibile che si fosse sbagliata.


“Mu Xuanyin”, disse Chi Wuyao, con un piccolo sorriso sulle labbra, guarndadola dritto nei suoi occhi freddi come il ghiaccio. Aveva solo pronunciato il suo nome, ma la sua voce conteneva molte emozioni troppo complesse per essere descritte: “Come mi aspettavo, anche la Fenice di Ghiaccio, che condivideva sangue e origine con la Fenice, possedeva il potere del Nirvana.”


“E, come mi aspettavo, il potere che la Fenice di Ghiaccio ti ha donato prima di scomparire per sempre da questo mondo, era proprio il suo potere del Nirvana.”


Sorrise. Stava sorridendo sia per sé stessa, sia per Yun Che… non riusciva neppure a immaginare quanto sarebbe stato felice, quando Mu Xuanyin sarebbe tornata a far parte della sua vita.


In effetti, quattro anni prima Mu Xuanyin era veramente morta. Aveva sacrificato la vita per salvare Yun Che, credendo lei stessa che avrebbe lasciato per sempre quel mondo.


Secondo tutti, la Fenice e la Fenice di Ghiaccio erano due creature opposte, che avrebbero dovuto essere nemici mortali.


In realtà, nell’antica Era Primordiale erano imparentate. Soltanto in seguito, i loro Clan si erano divisi completamente.


C’erano molte leggende, nel Regno degli Dei, su come molte antiche Fenici rinascessero bruciando dopo la morte, diventando persino più potenti dopo la resurrezione.


Sfortunatamente, le leggende su come le Fenici di Ghiaccio risorgessero allo stesso modo dopo la loro prima morte, se immerse nell’acqua ghiacciata, non avevano raggiunto il presente.


Prima di svanire, la Fenice di Ghiaccio sul fondo del Lago del Ghiaccio Infernale si era sentita terribilmente in colpa per aver interferito così a lungo con la mente di Mu Xuanyin. Di conseguenza, per farsi perdonare le aveva donato un frammento della sua Anima di ghiaccio molto particolare.


Quel frammento conteneva la sua Energia Divina del Nirvana.


La traccia di Energia del Nirvana che Yun Che aveva ereditato anni prima gli era stata donata da un Frammento Spirituale della Fenice. Era estremamente debole, ed era riuscita a resuscitare solo la sua energia vitale, dopo la sua morte nel Regno degli Dei Stellari. Tuttavia, il suo fisico divino e i suoi poteri erano rimasti morti.


Ma quella sul fondo del Lago del Ghiaccio Infernale era la vera e propria Fenice di Ghiaccio. Anche se neanche lei aveva potuto donare tutta la sua Energia del Nirvana a Mu Xuanyin, era comunque molto più intensa di quella che Yun Che aveva ricevuto dallo Spirito della Fenice.


Mu Xuanyin aveva attraversato una vera e propria rinascita nirvanica, anche grazie all’Energia del Ghiaccio del Lago.


Era rinata con un corpo completo, un’anima completa e…


Un’Eredità della Fenice di Ghiaccio che aveva subito un cambiamento sottile ma fondamentale, grazie all’Energia del Nirvana che l’aveva attraversata.


Quando era ormai in punto di morte, Mu Xuanyin aveva scoperto la presenza di Chi Wuyao, subito prima che la sua anima si dissipasse. Di conseguenza, sapeva esattamente chi fosse quell’ammaliatrice diabolica, vestita di nero, il cui fascino straordinario avrebbe potuto causare catastrofi in tutto il mondo.


Non disse una sola parola. Al contrario, sollevò lentamente la Spada della Principessa Glaciale. Dalla lama eruppe un bagliore gelido, che sfrecciò verso Chi Wuyao.


Chi Wuyao rimase perfettamente immobile, senza neanche incanalare la sua Energia Misteriosa per difendersi.


Pfffft!


Il rumore straordinariamente chiaro della seta che veniva lacerata riecheggiò nell’aria, e la Spada della Principessa Glaciale trafisse senza pietà la spalla sinistra di Chi Wuyao. La punta della lama fuoriuscì dalla sua parte posteriore, brillando con un bagliore gelido.


Il sangue cominciò a sgorgare dalla ferita, ma venne immediatamente congelato dall'Energia Misteriosa del Ghiaccio. Il freddo bagliore della spada si riflesse negli occhi di entrambe le donne, che si osservarono in silenzio da incredibilmente vicino.


Avevano condiviso la stessa anima per diecimila anni, ma quella era la prima volta che si incontravano davvero, da allora.


Chii!


La Spada della Principessa Glaciale scivolò fuori dalla carne di Chi Wuyao, senza sporcarsi di sangue. Lei barcollò visibilmente, ma non degnò la ferita neppure di uno sguardo. In effetti, non sembrava neppure arrabbiata.


Il bagliore della spada scomparve e Mu Xuanyin si voltò, poi disse con freddezza: “Considerato che oggi sei venuta qui apposta per salvare Bingyun, e considerate le tue sincere emozioni per Yun Che… tutte le questioni in sospeso fra noi due sono state chiuse da questo mio affondo.”


Chi Wuyao le sorrise con grande affetto e rispose a bassa voce: “Mu Xuanyin, anche dopo essere morta, non sei cambiata affatto. Sai, nel corso degli anni sono sempre stata tormentata da un dubbio: chi, fra noi due, ha influenzato di più l’altra?”


Mu Xuanyin: “…”


Chi Wuyao raddrizzò la schiena, senza preoccuparsi della ferita alla sua spalla. Camminò in avanti e giunse a fianco di Mu Xuanyin, poi la guardò di profilo e sorrise… dopotutto, le loro anime erano rimaste collegate per diecimila anni, quindi anche se quel legame era stato ormai reciso, fra loro due c’era comunque uno speciale tipo di connessione e sintonia.


Lo stesso valeva per Mu Xuanyin.


“Puoi dirmi da quanto tempo ti sei svegliata?” domandò Chi Wuyao.


“Tre anni fa.” Rispose Mu Xuanyin.


“… Capisco.” Mormorò Chi Wuyao, fra sé e sé.


“Aiutami a riportare Bingyun nel Regno della Canzone Glaciale.” Disse Mu Xuanyin. Era difficile intuire quali emozioni nascondessero i suoi occhi glaciali e meravigliosi: “Dille di non rivelare a nessuno che sono tornata in vita. E neanche tu devi dirlo a nessuno.”


“Neanche a lui?” domandò Chi Wuyao, voltandosi graziosamente verso di lei.


“Esatto.” Rispose Mu Xuanyin, senza esitare neanche un istante.


“Perché?”


Soffiò un vento freddo, che fece fluttuare i capelli blu come il ghiaccio di fronte al suo viso candido e stupendo. Persino Chi Wuyao, che ormai da tempo era abituata a vedere donne estremamente belle, si sentì rapita dalla bellezza eterea di Mu Xuanyin, che le rispose tranquillamente: “Prima di dare finalmente il via alla sua vendetta spietata, ha trascorso quattro anni nella Regione Settentrionale, durante i quali il suo odio è cresciuto sempre di più. Se ora ricomparissi improvvisamente, non farei altro che distrarlo e attenuare il suo desiderio di vendetta… come minimo, non deve sapere subito che sono ancora viva.”


Lo sguardo di Chi Wuyao divenne lucido e le sue labbra tremarono: “Quindi, mi stai dicendo che tu, un Realm King della Regione Orientale, l’unica persona al mondo che potrebbe farlo esitare, non hai alcuna intenzione di fermarlo?”


“Fermarlo? Perché mai dovrei fermarlo?” il tono di Mu Xuanyin divenne ancora più gelido, mentre osservava il vuoto di fronte a sé: “Non credi che sia già stato fin troppo generoso con questo mondo?”


“E poi, ora non sono più un Realm King della Regione Orientale,” continuò: “E non sono più neppure la marionetta di nessuno. Finalmente, appartengo solo a me stessa… sono la Mu Xuanyin più libera di sempre, non sono mai stata così veramente me stessa.”


Chi Wuyao: “…”


“Ho dedicato ad altri la mia vita per fin troppi anni. Adesso che sono morta e risorta, è ora che io viva per me stessa.”


Si voltò verso Chi Wuyao: “Se vuole vendicarsi, allora lasciamo che si vendichi quanto vuole. Se vuole sfogare la sua rabbia, allora lasciamo che lo faccia. Se vuole uccidere qualcuno, che lo uccida! Anche se sono nata nella Regione Orientale, non ho alcun motivo per cui volerlo fermare.”


Chi Wuyao sorrise leggermente, mentre molti ricordi riaffioravano nella sua mente: “Non importa in cosa si trasformi, anche ora che è diventato il temuto Sovrano dei Diavoli del Nord, brutale e spietato quanto un Vero Diavolo, non hai comunque perso l’abitudine di viziarlo e lasciargli fare ciò che vuole.”


“…” Mu Xuanyin rimase a lungo in silenzio. Quando alla fine parlò di nuovo, la sua voce era molto più bassa: “Nel corso degli anni, l’ho punito per la sua disobbedienza e la sua impulsività, volta dopo volta. Ho persino cercato di trovare dei modi per trattenerlo e impedirgli di essere avventato.”


“Ma stavolta, è diverso.”


“Stavolta, ha diritto a fare ciò che vuole. Non importa quanto possa sembrare testardo, stavolta ha tutte le ragioni per esserlo.”


Dopo aver finito di parlare, si voltò per andarsene, mentre la sua veste bianca come la neve danzava nel vento.


“Dove andrai?” domandò Chi Wuyao.


“Dopo la Regione Orientale, toccherà a quella Meridionale, giusto?” domandò improvvisamente Mu Xuanyin.


“Esatto,” Chi Wuyao non le nascose nulla: “Il Regno degli Dei Stellari è troppo debole per essere considerato una minaccia, e abbiamo già sconfitto il Regno dell’Eternità e quello degli Dei Lunari. Yun Che sembra anche avere in mente un piano per il Regno del Brahma. Quando tutti e quattro i Reami Sovrani saranno stati conquistati, le convinzioni dell’intera Regione Orientale collasseranno completamente e la nostra Regione Settentrionale comincerà a prenderne lentamente il controllo.”


“Andrai nella Regione Meridionale?” domandò Chi Wuyao, ricordandosi improvvisamente di qualcosa.


“Sì,” rispose Mu Xuanyin: “Vi aiuterò a liberarvi di qualche ostacolo, prima che l’invasione abbia inizio.”


Erano passati tre interi anni da quando era rinata nel Lago del Ghiaccio Infernale, eppure nessuno l’aveva mai scoperta.


Una Divine Master che poteva nascondersi alla perfezione, e che tutti credevano morta… sarebbe stata un incubo terrificante per qualsiasi suo bersaglio, persino per i più potenti fra i Divine Master.


Avrebbe potuto eliminare ben più di “qualche ostacolo”!


Il suo sguardo si perse nel vuoto, e sembrò sospirare mestamente, mentre sussurrava: “Un tempo, odiavo i Diavoli con tutto il mio cuore, e uccidevo tutti quelli che incontravo. Chi avrebbe mai immaginato che, un giorno… mi sarei davvero schierata dalla parte di quei mostri crudeli.”


“Ora sei serena, vero?” Chi Wuyao sorrise dolcemente: “Inoltre, ora sei davvero te stessa. Controlli appieno la tua mente e la tua anima. Non ti preoccupi più di cosa sia giusto o sbagliato, di cosa siano il bene e il male, e non hai alcuna responsabilità, dunque tutto ciò che pensi viene davvero dal profondo del tuo cuore.”


Mu Xuanyin non le rispose e spiccò il volo.


“Aspetta un momento!” Chi Wuyao desiderò improvvisamente farle una domanda. Con uno sguardo piuttosto strano, le chiese: “Prima, hai detto ‘considerate le tue sincere emozioni per Yun Che’… Come puoi sapere se ciò che provo per lui è reale oppure no?”


“Per caso, sei stata nella Regione Settentrionale?”


“No,” rispose con indifferenza Mu Xuanyin: “Ma qualcuno mi ha raccontato molte cose sulla relazione fra voi due.”


“…Chi?” Chi Wuyao inarcò le sopracciglia.


“La incontrerai molto presto.”


Dopodiché, si alzò nel cielo e subito dopo scomparve in un lampo di gelida luce.


Ormai, Mu Xuanyin aveva raggiunto il completo e perfetto controllo sull’invisibilità.


Chi Wuyao rimase immobile, accigliata, e impiegò parecchio tempo per riprendersi.


Quella donna…


<em>Che si tratti di…</em>


Mu Xuanyin non si sarebbe mai rivelata spontaneamente a nessuno, quindi la persona che l’aveva trovata e le aveva parlato di lei e Yun Che doveva essere riuscita, incredibilmente, a percepire la sua presenza.


E, per quel che Chi Wuyao ne sapeva, soltanto una persona in tutto il mondo avrebbe potuto scoprire e trovare Mu Xuanyin… ovvero, “lei”.


Si voltò verso Qianye Zixiao, svenuto a terra, e le sue labbra si incurvarono in un piccolo sorriso di soddisfazione.


“Credevo che trovare una buona pedina da nascondere nel Regno del Brahma sarebbe stato difficile quanto ascendere al cielo, ma a quanto pare sarà fin troppo facile.”


Mentre sussurrava quelle parole, fece scattare una mano verso il basso e nei suoi occhi comparve un diabolico bagliore nero.


L’attacco a sorpresa di Mu Xuanyin era stato semplicemente troppo potente e improvviso. Era riuscito davvero a ferire gravemente il corpo e l’anima di un Re del Brahma.


Chi Wuyao aveva notato vagamente che anche il potere della Fenice di Ghiaccio di Mu Xuanyin sembrava essere diventato misteriosamente molto più forte.


Quando quel bagliore diabolico comparve nei suoi occhi, Qianye Zixiao si rialzò in piedi. Tuttavia, aveva le braccia che penzolavano lungo i fianchi e il suo sguardo era spento e distratto.


“Qianye Zixiao,” disse Chi Wuyao, con voce suadente e vellutata: “Mentre portavi Mu Bingyun nel Regno del Brahma, sei caduto in un’imboscata dell’Imperatore Yama, Yan Tianxiao, che è riuscito a portarti via Mu Bingyun… hai capito bene?”


Le labbra di Qianye Zixiao si mossero, e disse con uno tono spento: “Mentre portavo Mu Bingyun nel Regno del Brahma… lungo il tragitto… l’Imperatore Yama, Yan Tianxiao, mi ha teso un’imboscata ed è riuscito a portarmi via Mu Bingyun…”


“Bravissimo!” Chi Wuyao annuì con il capo, lodandolo. Improvvisamente, fece scattare in avanti una mano, e un raggio di Energia Misteriosa Oscura trafisse il corpo di Qianye Zixiao, facendolo collassare a terra di nuovo. L’Oscurità corrosiva divorò rapidamente tutta l'Energia Misteriosa del Ghiaccio rimasta nel suo corpo, lasciando delle vistose ferite che emanavano un’aura oscura.


Poi, anche Chi Wuyao spiccò il volo e scomparve rapidamente nello sconfinato cielo stellato.


Dopo una ventina di secondi, Qianye Zixiao si rialzò in piedi, all’interno dell’arca misteriosa. Si portò immediatamente una mano al petto, squarciato da una ferita nera. Il suo sguardo si fece determinato e minaccioso, e ringhiò a denti stretti: “Dannato Yan Tianxiao! Se mai cadrai fra le mie mani, giuro che… ti farò a pezzi!”


                                                



