---
title: Capitolo 1773 – Dio Drago Cinereo
pubDate: 2025-03-10T08:57:10.500Z
tags:
    - atg
---




Capitolo regolare, 0 in coda, 0/10  donazione. Fra tre, siamo in pari
-Alstor


Di fronte a loro si distendeva uno sconfinato cielo blu, fin dove riuscissero a vedere. Un gigantesco squalo stava nuotando nell’aria, accanto a due Arche Profound da Guerra che emanavano auree immense e intense. Anche se era la prima volta che Yun Che li vedeva, poteva immaginare facilmente a chi appartenessero.


“Hahaha.” Una forte risata riecheggiò nell’aria. L’Imperatore del Mare Meridionale stava già raggiungendo l’ingresso del suo palazzo. Uscì ad accogliere Yun Che, salutandolo forte e chiaro: “Per il Regno del Mare Meridionale è davvero un onore ricevere in dono la sua grandiosa presenza, Sovrano dei Diavoli.”


Quando l’Imperatore del Mare Meridionale lanciò un’occhiata ai tre Antenati Yama alle spalle di Yun Che, sussultò per un istante. Dopodiché, guardò Yun Che dritto negli occhi e sorrise: “Sono passati molti anni. Colui che un tempo era un Giovane Divino, è già diventato il grandioso e potente Sovrano dei Diavoli. Non credo sia esagerato affermare che la sua forza e il suo splendore siano un vero e proprio miracolo dei Cieli.”


“Davvero?” rispose Yun Che, guardandolo con uno sguardo tranquillo, ma penetrante: “Anche io devo ammettere che, pochi giorni fa, vederla correre via dalla Capitale del Brahma mi ha aperto gli occhi, Imperatore del Mare Meridionale.”


L’Imperatore del Mare Meridionale non batté ciglio, nonostante quella provocazione. Si limitò a ridacchiare, poi guardò i tre Antenati Yama e domandò: “Posso chiederle chi sono questi tre stimati ospiti?”


Yun Che aveva portato con sé solo quei tre uomini, ma furono più che sufficienti a far tremare violentemente e senza sosta il cuore e l’anima dell’Imperatore del Mare Meridionale. Era molto più agitato di quanto non lasciasse trasparire.


Naturalmente, aveva visto le immagini del massacro nel Regno dell’Eternità. Dunque, aveva visto anche quei tre vecchi mostri schiacciare senza fatica i potenti Guardiani, quasi come se stessero giocando con dei pupazzi inermi. Avevano sopraffatto l’intero Regno dell’Eternità a tal punto che i suoi membri erano riusciti a malapena a opporre resistenza. Quelle scene erano state così terrificanti che neppure lui, un Imperatore Divino, aveva potuto restare calmo vedendole.


E ora che aveva incontrato di persona i tre Antenati Yama, a pochi passi da lui, l’Imperatore del Mare Meridionale era ben più che semplicemente scioccato.


Era l’Imperatore Divino più potente della Regione Meridionale, e fino a quel momento aveva sempre creduto che l’unica persona al mondo più forte di lui fosse l’Imperatore del Drago in persona! Riteneva propri pari solamente Qianye Fantian e il Dio Drago più potente del Regno del Drago, il Dio Drago della Distruzione Cremisi.


Eppure, anche se i tre anziani vestiti di nero alle spalle di Yun Che non emanavano alcuna aura, nell’istante stesso in cui la sua percezione spirituale li raggiunse, realizzò con stupore e incredulità che avevano raggiunto il suo livello.


Soprattutto quello al centro. Inaspettatamente, quando fece provare a Nan Wansheng una sensazione terrificante, la sensazione che fosse superiore a lui.


Era la prima volta che si sentiva in quel modo, da quando aveva conosciuto l’Imperatore del Drago!


Non c’era da stupirsi che il potente Regno dell’Eternità fosse stato distrutto così orribilmente dagli artigli spettrali di quei tre anziani.


“Hmm?” Yun Che si lanciò un’occhiata alle spalle, quando sentì la domanda dell’Imperatore del Mare Meridionale. Poi, ridacchiò con freddezza e rispose: “Sono esattamente ciò che sembrano. Tre vecchi schiavi. Mi sorprende che lei, Imperatore del Mare Meridionale, così famoso per la sua arroganza e il suo atteggiamento sprezzante nei confronti di tutti, sia davvero così umile e modesto da interessarsi a tre miseri schiavi. A quanto pare, non si può davvero credere alle dicerie, huh.”


“Hahahaha, Sovrano dei Diavoli, ha un ottimo senso dell’umorismo.” Lo sguardo dell’Imperatore del Mare Meridionale tremò violentemente, non appena finì quella frase.


Quei tre uomini erano così potenti che ognuno di loro era al livello di un Imperatore Divino. Anzi, erano ancora più forti della maggior parte degli Imperatori Divini. E chiunque possedesse una tale forza, doveva sicuramente essere altrettanto arrogante e orgoglioso. Non avrebbero avuto alcun motivo per cui servire un’altra persona.


Eppure, quando Yun Che li aveva chiamati “vecchi schiavi” e “miseri schiavi”, le loro auree non avevano mostrato la minima fluttuazione. Al contrario, le avevano persino ritratte ulteriormente, chinando il capo con una sincronia inquietante. Era come se volessero dimostrare quanto fossero rispettosi del loro padrone.


Cercando di contenere lo stupore nel suo cuore, l’Imperatore del Mare Meridionale si voltò di fianco e disse: “Sovrano dei Diavoli, prego, dopo di lei. Gli altri Imperatori Divini e il mio umile figlio attendevano con impazienza il suo arrivo.”


Non appena Yun Che entrò nel palazzo, una ragnatela di auree straordinarie lo raggiunsero. Riconobbe all’istante quella di Cang Shitian, e vide anche i due Sovrani del Mare e alcuni Dei del Mare. Due uomini, seduti accanto a Cang Shitian, emanavano auree da Imperatori Divini. Senza alcun dubbio, erano gli altri due Imperatori Divini della Regione Meridionale – l’Imperatore del Regno Viola Misterioso e l’Imperatore Xuanyuan.


Era impossibile che quegli individui si fossero radunati semplicemente per la cerimonia d’incoronazione del Principe Ereditario.


Avevano sentito la breve conversazione di Yun Che e dell’Imperatore del Mare Meridionale davanti ai cancelli del palazzo. Non appena Yun Che entrò nella sala, l’atmosfera mutò drasticamente. Il silenzio divenne ancora più assoluto e soffocante di prima. Tutti gli sguardi si posarono su Yun Che, ma nessuno disse nulla. Cang Shitian stava già per alzarsi dalla sua sedia. Il suo sguardo scattava continuamente da Yun Che ai tre Antenati Yama, e viceversa, e divenne visibilmente scuro in volto.


Fino a pochi anni prima, Yun Che era così miserabilmente debole che ai loro occhi non era neppure degno di nota. Avevano potuto giocare a proprio piacere col suo destino, ed era stato costretto a fuggire nella Regione Settentrionale a causa loro. Ma adesso, non solo camminava fra loro orgogliosamente e a testa alta, ma potevano anche percepire che la sua aura era diventata terribilmente minacciosa e soverchiante.


Quando anche le auree oscure e soffocanti dei tre Antenati Yama cominciarono a pervadere la sala, sui volti dei due Sovrani dei Mari e degli Dei del Mare comparvero espressioni scioccate. Nonostante giocassero in casa e fossero in vantaggio numerico, erano chiaramente agitati.


In quanto Divine Master di decimo livello, il Sovrano del Mare Settentrionale e il Sovrano del Mare Orientale avrebbero dovuto guidare il gruppo degli Dei del Mare, come dimostrazione della forza del Regno del Mare Meridionale per il Sovrano dei Diavoli. Tuttavia, la presenza dei tre Antenati Yama li aveva totalmente sconvolti. Facevano persino fatica a respirare, paralizzati dalle loro auree. Non riuscirono neppure a mantenere delle espressioni tranquille sui propri volti.


“Sovrano dei Diavoli, prego, si sieda.” Disse con voce cordiale l’Imperatore del Mare Meridionale. Sia il suo tono sia il suo atteggiamento erano amichevoli.


Yun Che non perse tempo in convenevoli. Si lasciò immediatamente cadere sulla sua sedia. Accanto a lui ce n’era un’altra, vuota, chiaramente preparata per la Regina Diabolica.


“Ah, è un vero peccato che la Regina Diabolica non abbia potuto venire. Non posso nascondere di esserne dispiaciuto.” Disse l’Imperatore del Mare Meridionale. Poi, lanciò un’occhiata ai tre Antenati Yama, in piedi alle spalle di Yun Che.


Fece un cenno con una mano e ordinò ai servi: “Svelti, portate delle sedie per i tre venerabili anziani.”


“Non è necessario.” disse Yan Tre, con voce cupa e inquietante, prima ancora che l’Imperatore del Mare Meridionale potesse finire di parlare: “Nessuno di noi tre è degno di sedersi accanto al Padrone.”


Mentre lo diceva, non sollevò neppure lo sguardo, ed era chiaro che l’estrema umiltà nelle sue parole fosse diretta solo ed esclusivamente a Yun Che. Tutti gli altri, quando sentirono quell’affermazione, avvertirono una fredda oscurità penetrare nel profondo della loro anima.


Quei tre uomini erano più potenti di quasi ogni Imperatore Divino, eppure di fronte a Yun Che si comportavano come cani addestrati. Sarebbe stato impossibile descrivere lo stupore che tutti gli individui più potenti della Regione Meridionale provarono, quando assistettero a quella scena.


Yun Che si limitò a ridacchiare, gelido: “Dato che l’Imperatore del Mare Meridionale ha già preparato una sedia al mio fianco, sarebbe davvero maleducato lasciarla vuota. Yan Tre, siediti.”


“Certo.” Rispose Yan Tre, sedendosi accanto a Yun Che. Tuttavia, ancora una volta non degnò nessun altro di un singolo sguardo. Le sue braccia rinsecchite rimasero nascoste all’interno della sua veste grigia, ma le sue dita già vibravano, con una grande quantità di Energia Misteriosa accumulata sulla punta.


Non appena la situazione fosse degenerata, i tre Antenati Yama sarebbero scattati in azione, e dato che Yan Tre era seduto accanto a Yun Che, poteva proteggerlo ancora meglio.


Un’aura fredda e oscura avvolse silenziosamente l’intera sala. Quello era ovviamente il palazzo dell’Imperatore del Mare Meridionale, il luogo più sacro e prestigioso della Regione Meridionale, eppure l’Oscurità vi stava strisciando in silenzio.


Questo fece capire a tutti i presenti che il terrore suscitato da quei tre anziani non era affatto un trucco… molto probabilmente, erano molto più spaventosi di quanto immaginassero.


L’Imperatore del Mare Meridionale si sedette sul proprio trono e spalancò le braccia, dicendo in tono solenne e grandioso: “La nomina ufficiale del Principe Ereditario del nostro Regno del Mare Meridionale è una faccenda di poco conto, eppure tutti voi vi siete presi il disturbo di presentarvi. Questo è davvero un onore. Soprattutto lei, Sovrano dei Diavoli. Sono estremamente felice che abbia deciso di farci dono della sua presenza.”


Yun Che socchiuse gli occhi e rispose: “Felice? Perché?”


L’Imperatore del Mare Meridionale ribatté: “Il fatto che abbia deciso di mostrarci rispetto e accettare il nostro invito, Sovrano dei Diavoli, significa che, per lo meno, non considera suoi nemici il Regno del Mare Meridionale e la Regione Meridionale. E questa, sotto molte prospettive è una grande fortuna.”


“Hehe.” Yun Che ridacchiò e rispose pigramente: “Imperatore del Mare Meridionale, non crede di star cantando vittoria troppo presto? Da sempre, rispondo ai torti che subisco con la vendetta. E sono sicuro che tutti voi abbiate visto cos’è successo alla Regione Orientale. E poi, ciò che il Regno del Mare Meridionale mi ha fatto anni e anni fa…”


La sua voce divenne cupa e profonda, mentre scandiva ogni parola: “Non ha dimenticato tutto ciò che lei e il suo Regno avete fatto, vero?”


Yun Che si era presentato personalmente, e aveva portato con sé solo altri tre uomini. Quindi, inizialmente tutti avevano creduto che intendesse dare prova delle sue buone intenzioni, ma fin da subito mostrò ostilità nei confronti dell’Imperatore del Mare Meridionale. Tutti si accigliarono leggermente, quando sentirono le sue parole.


Eppure, il sorriso sulle labbra di Nan Wansheng rimase più ampio che mai: “Finché si è in vita, si dovrebbe cercare di vivere appieno, ripagando i propri debiti e vendicando le offese. Soltanto gli idioti più inutili accettano di sopportare i torti subiti fino a farsene strozzare. Sotto questo punto di vista, io e lei siamo molto simili.”


“Tuttavia, esistono molti metodi per vendicarsi e sfogare il proprio odio,” disse l’Imperatore del Mare Meridionale, osservando Yun Che: “Cosa possiamo offrirle per placare la sua ira, Sovrano dei Diavoli? Basta che lo dica, nessuna richiesta mi offenderà.”


“Hahahaha!” Yun Che scoppiò a ridere senza controllo, con un ghigno di disprezzo che sembrò mescolarsi a un sospiro infastidito: “Ho sempre sentito dire che lei è un uomo arrogante e spregiudicato, Imperatore del Mare Meridionale, al punto da disprezzare quasi tutto il resto del mondo. Infatti, ha sempre osato sfruttare persino i metodi più spregevoli per raggiungere i suoi obiettivi. Anni fa, quando eravate tutti contro di me, lei mi mise all’angolo e distrusse spietatamente ogni mia speranza. Quindi, perché adesso si comporta come un piccolo gattino indifeso, Imperatore del Mare Meridionale?”


Nan Wansheng non mostrò alcun segno di rabbia. Rispose, con compostezza e senza fretta: “Questo mondo, da sempre, è governato dalla forza. Lo Yun Che del passato era al sicuro perché godeva della protezione dell’Imperatrice Diabolica e dell’Infante Diabolica, dunque nessuno avrebbe mai osato muovere un dito contro di lui. Ma dopo la scomparsa dell’Imperatrice Diabolica e dell’Infante Diabolico, cosa gli restava?”


“Il favore per il fatto che aveva salvato il mondo? Il titolo di Messia? Hehehehe, che razza di sciocchezze.” Socchiuse lentamente gli occhi: “No, in quel momento lei era solo un debole, e per di più un debole con un futuro potenziale senza limiti. Un debole che un giorno sarebbe diventato una minaccia per tutti noi. E a chi importa di ciò che prova un debole? Chi si sottometterebbe alla volontà di un debole? Se lei fosse stato al mio posto, cosa avrebbe fatto?”


“Ora, la situazione è completamente diversa. Lei non è più un cosiddetto Messia. Lei si è trasformato nel Sovrano dei Diavoli, molto, molto più potente di quanto fosse in passato, e ha a disposizione un gigantesco potere militare. Adesso, ha diritto a sedersi al nostro stesso tavolo, si è guadagnato il mio timore e la mia prudenza.”


L’Imperatore del Mare Meridionale si sporse leggermente in avanti. Fin dall’inizio, aveva mantenuto lo sguardo puntato su Yun Che: “Quindi, come potrei avere nei suoi confronti lo stesso atteggiamento che avevo anni fa, ora che lei è così forte? Questa è una delle leggi della vita. Forse, in passato, non l’aveva capito, ma sono sicuro che ora lo comprenda bene, vero, Sovrano dei Diavoli?”


Yun Che cominciò a tamburellare con un dito sulla coppa di giada di fronte a lui, facendola tintinnare a un ritmo lento e costante: “Ben detto. Quindi, questo significa che il Regno del Mare Meridionale… oh, anzi, che l’intera Regione Meridionale è disposta a sottomettersi a me?”


Anche l’Imperatore del Mare Meridionale portò una mano alla coppa di giada di fronte a sé, e rispose: “La nostra Regione Meridionale ha visto chiaramente quanto sia potente la sua Regione Settentrionale. E sono sicuro che anche lei conosca bene la nostra forza, Sovrano dei Diavoli. Se le nostre due Regioni decidessero di affrontarsi in una guerra all’ultimo sangue, il vincitore ne uscirebbe comunque parzialmente sconfitto. Come minimo, dovrebbe sacrificare ottocento dei propri uomini per uccidere mille nemici, dunque è una pessima idea per entrambi.”


“Per di più, Sovrano dei Diavoli, il suo rancore nei confronti della Regione Meridionale è molto inferiore a quello che provava per la Regione Orientale. Quindi, perché mai dovremmo combattere all’ultimo sangue? Se davvero fossero queste le sue intenzioni, Sovrano dei Diavoli, non si sarebbe neppure degnato di presentarsi qui quest’oggi, giusto?” l’Imperatore del Mare Meridionale ridacchiò e sollevò la propria coppa di giada, facendo un brindisi verso Yun Che.


Yun Che non rispose. Tutti sembravano pensare che avesse accettato l’invito per dimostrare le proprie buone intenzioni, che non avesse alcuna intenzione di affrontare apertamente la Regione Meridionale.


“Bisogna sempre compiere le proprie vendette, ma a volte basta discutere dei propri conflitti per risolverli. Io, l’Imperatore del Mare Meridionale, e l’intera Regione Meridionale, promettiamo di ripagare tutti i nostri debiti nei suoi confronti, Sovrano dei Diavoli.” Disse l’Imperatore del Mare Meridionale, facendo scorrere lo sguardo lungo gli altri presenti. Anche se stava sorridendo, il suo tono era severo e determinato: “Miei compagni Imperatori Divini, cosa ne pensate?”


“Non ho obiezioni,” rispose l’Imperatore Xuanyuan: “Come prova della nostra sincerità, il mio Regno Xuanyuan ha già ordinato di non uccidere più indiscriminatamente chi possiede l'Energia Misteriosa Oscura.”


“Mn.” L’Imperatore del Regno Viola Misterioso annuì lentamente con il capo: “Il mio Regno non ama i conflitti inutili. Anche noi crediamo che questa sia l’opzione migliore.”


“Umpf.” L’Imperatore Shitian arricciò il naso, quando sentì quelle parole, ma non obiettò.


“Ottimo.” L’Imperatore del Mare Meridionale si voltò di nuovo verso Yun Che e disse, lentamente e pesando le parole: “Devo chiederle il disturbo di essere schietto con me e dirmi cosa possiamo fare, esattamente, per placare la sua ira e tornare in buoni rapporti, Sovrano dei Diavoli. Tuttavia, se davvero la nostra Regione Meridionale non fosse in grado di soddisfare le sue richieste, o se lei è determinato a scatenare una guerra fra le nostre Regioni, allora le prometto che non esiteremo ad affrontarla apertamente.”


“Dopo un’intera vita da Imperatore Divino, se fosse mio destino affrontarla in battaglia, sarei entusiasta di farlo, indipendentemente dall’esito! Hahahaha!” l’Imperatore del Mare Meridionale rise fragorosamente e sollevò la sua coppa di giada, svuotandola in un sol sorso.


Era stato eccezionalmente sincero e aveva spiegato la sua posizione in modo cristallino. La Regione Meridionale non desiderava affrontare quella Settentrionale, ma se si fosse rivelato necessario non avrebbero avuto paura di farlo.


Mentre quell’atmosfera tesa calava sulla sala, tutti si concentrarono su Yun Che. Osservarono attentamente ogni minimo cambiamento nella sua espressione, attendendo impazientemente la sua risposta.


Ma in quel preciso istante, una voce tonante li raggiunse dall’ingresso della sala. Era pesante quanto una montagna, così forte da far tremare l’anima: “Imperatore del Mare Meridionale! Mi hai invitato qui solo per farmi assistere a questa vergognosa dimostrazione di codardia!?”


Non appena quella voce raggiunse le orecchie dei presenti, una potente e sconfinata aura draconica scese dal cielo. L’intero palazzo sembrò tremare leggermente, mentre le fluttuazioni d’energia vibravano nell’aria.


Un uomo alto e robusto, vestito di grigio, comparve all’ingresso della sala. Tutti si voltarono verso di lui ed ebbero la sensazione che il suo sguardo forte e spaventoso li stesse esaminando dal primo all’ultimo.


L’Imperatore del Mare Meridionale si alzò in piedi e rispose allegramente: “Il Regno del Mare Meridionale è onorato di accogliere il Dio Drago Cinereo. Prego, si sieda.”


Era come se non avesse sentito la provocazione che aveva tuonato nelle orecchie di tutti.


L’uomo appena arrivato era uno dei Nove Dei Draghi del Regno del Drago, che rispondevano solamente all’Imperatore del Drago in persona.


I Draghi erano molto forti, ma non amavano combattere. Erano fieri e senza pari, eppure erano anche estremamente calmi e composti. In effetti, mostravano raramente segni delle loro emozioni. E più un drago era forte, più era riservato.


Tuttavia, fra i Nove Dei Draghi c’era un’eccezione… e si trattava proprio del Dio Drago Cinereo.


Era l’unico Dio Drago che mostrava sempre con chiarezza le sue emozioni, ed era anche il più violento, testardo e irascibile fra loro.


La sua provocazione aveva raggiunto la sala ancora prima che vi entrasse. Fra tutti gli Dei Draghi e i Sovrani dei Draghi del Regno del Drago, solamente lui si sarebbe mai comportato in quel modo.


L’Imperatore del Mare Meridionale si alzò in piedi per accoglierlo. Non sembrava affatto arrabbiato, e incredibilmente non stava neppure fingendo! Al contrario, nei suoi comparve un bagliore bizzarro e carico di entusiasmo.


Ovviamente, era impossibile che il Regno del Drago non avesse intuito il vero obiettivo di quella “cerimonia d’incoronazione’. L’Imperatore del Drago non era ancora tornato, eppure il Regno del Drago non aveva inviato il Dio Drago più forte, ovvero il Dio Drago della Distruzione Cremisi, né il più saggio e riflessivo, ovvero il Dio Drago Turchese. Al contrario, aveva inviato il Dio Drago Cinereo, il più impulsivo, orgoglioso e brutale di tutti!


Quindi, quella faccenda sarebbe stata molto più semplice da risolvere… di quanto l’Imperatore del Mare Meridionale si aspettasse inizialmente!


                                
                        



