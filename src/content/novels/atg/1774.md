---
title: Capitolo 1774 – Infuriato
pubDate: 2025-03-10T08:57:10.500Z
tags:
    - atg
---


Capitolo regolare, 0 in coda, 0/10 donazione
-Alstor


L’aura dei draghi possedeva un’intrinseca forza soffocante, che aveva effetto su tutti gli esseri viventi, e ovviamente per gli Dei Draghi non era diverso.


Il Dio Drago Cinereo era venuto da solo, proprio come l’Imperatore del Drago all’Assemblea Profound God nel Regno dell’Eternità. Nessuno dei due si era degnato di portare con sé dei sottoposti.


Il Dio Drago Cinereo ignorò le parole dell’Imperatore del Mare Meridionale. Attraversò la sala, osservando con freddezza e disprezzo Yun Che, e ogni suo passo sembrò pesante quanto una montagna.


Tutti, nel Regno degli Dei, ormai conoscevano bene il nome di Yun Che e il suo titolo di Sovrano dei Diavoli. Nonostante il Regno del Drago l’avesse inizialmente sminuito e ignorato, in poche settimane la sua fama era diventata sempre più scioccante e spaventosa.


Dopo essersi fermato di fronte a Yun Che, disse in tono sprezzante: “Yun Che, Sovrano dei Diavoli della Regione Settentrionale, è fantastico che tu sia venuto.”


Il Dio Drago Cinereo era molto più alto dei comuni umani, dunque svettò sopra Yun Che nonostante fosse più in basso del punto in cui lui era seduto. Il suo sguardo e la sua postura mostravano chiaramente la sua fredda e distaccata arroganza.


I tre Antenati Yama sollevarono di scatto lo sguardo, in sincronia. Ai loro occhi, il Dio Drago Cinereo stava mancando terribilmente di rispetto al loro Padrone.


Tuttavia, in tutto il mondo non c’era razza che avesse diritto a comportarsi con arroganza più dei draghi. Inoltre, nessuno poteva permettersi di offenderli. La forza del Regno del Drago era paragonabile a una montagna, la cui vetta oltrepassava le nuvole, che tutti erano costretti a temere e rispettare. Era così da tempo immemore, e nessuna razza né nessun Reame Stellare avrebbe mai anche solo pensato di offenderlo. Neppure i tiranni più spietati e ambiziosi avrebbero mai avuto il coraggio di complottare contro il Regno del Drago.


Quindi, nessuno era rimasto sorpreso dalle sprezzanti provocazioni che il Dio Drago Cinereo aveva lanciato all’Imperatore del Mare Meridionale, né dal suo atteggiamento irrispettoso nei confronti di Yun Che. Perché era un Dio Drago, e per di più era il più arrogante e sfrontato fra loro.


Yun Che non si degnò di alzare lo sguardo e incrociare quello del Dio Drago Cinereo. Guardando distrattamente il pavimento, disse in tono aspro: “Non credevo che un misero Dio Drago avrebbe avuto il fegato di mancarmi di rispetto in questo modo. Forse, sei impaziente di morire?”


Quelle parole pietrificarono completamente l’intera sala. Calò un silenzio così assoluto che si sarebbe potuto sentire il rumore di uno spillo caduto a terra.


Sui volti degli Imperatori Cang Shitian, Xuanyuan e Viola Misterioso comparvero espressioni scioccate. Quindi, ovviamente valse lo stesso anche per tutti gli altri presenti.


L’invasione della Regione Orientale da parte di quella Settentrionale era stata rapida e brutale, ma i Diavoli non avevano fatto un solo passo in quella Occidentale. Avevano persino concentrato deliberatamente l’offensiva nei territori della Regione Orientale più lontani da quella Occidentale. La loro premura nel mantenere i conflitti lontani dalla Regione Occidentale aveva comunicato chiaramente le loro intenzioni: non intendevano offenderla né affrontarla.


E per tutti gli abitanti del Regno degli Dei, era più che logico.


Dato che la Regione Settentrionale aveva sfruttato come pretesto per dichiarare guerra il fatto che fosse stata la Regione Orientale a dare il via al conflitto, fin da subito tutti avevano previsto che, molto probabilmente, la Regione Occidentale si sarebbe limitata a osservare senza intervenire. Ma se avessero provocato la Regione Occidentale, i Diavoli avrebbero sostanzialmente firmato la propria condanna a morte, per quanto fossero potenti.


E anche se la Regione Settentrionale aveva dimostrato di essere molto più forte di quanto tutti si aspettassero, sconfiggendo senza fatica la Regione Orientale, non era comunque ancora paragonabile a quella Occidentale.


Dopo la caduta della Regione Orientale, i rapporti diplomatici fra quella Settentrionale e quella Meridionale sarebbero cambiati drasticamente in base alla posizione presa dalla Regione Occidentale. Tuttavia, Yun Che, che fin dall’inizio aveva dimostrato chiaramente di non voler offendere la Regione Occidentale, adesso aveva inaspettatamente insultato in quel modo il Dio Drago inviato alla cerimonia per rappresentarla.


Il Dio Drago Cinereo socchiuse leggermente gli occhi, ma non sembrava affatto arrabbiato. Al contrario, gli angoli delle sue labbra cominciarono a incurvarsi in un ghigno sprezzante.


“Quei tre sono i grandi Antenati del Regno Yama?” il Dio Drago Cinereo finse di porre a Yun Che quella domanda, ma il suo tono era chiaramente privo di dubbi.


Persino Qianye Ying’er aveva potuto solamente ipotizzare l’esistenza degli Antenati Yama, e all’inizio non sapeva cosa fossero. Ma adesso, fu chiaro che il Regno del Drago possedeva molte più informazioni riguardo a loro rispetto al Regno del Brahma.


Il Dio Drago Cinereo era rimasto ovviamente stupito dalle auree terrificanti dei tre Antenati Yama. Tuttavia, sebbene fosse sorpreso, non provò neppure un briciolo di paura… perché era un Dio Drago! Apparteneva al Regno del Drago! Siccome ormai l’Imperatrice Diabolica e l’Infante Diabolico erano scomparsi dall’universo, non c’era nessuno che meritasse la sua paura o il suo timore.


“Sono davvero tre, proprio com’è scritto negli annali,” commentò in tono distaccato il Dio Drago Cinereo: “Tuttavia, ammetto di non sapere che metodo tu possa aver usato per portarli fuori dal Mare d’Ossa dell’Oscurità Eterna. In ogni caso, se credi di poter sfidare il Regno del Drago contando solo su loro tre…”


Sollevò lentamente il mento, così da guardare palesemente Yun Che dall’alto in basso. Non nascose il disprezzo e il ridicolo nel suo sguardo: “Inizialmente, avevo qualche piccola aspettativa su di te. Ma a quanto pare, sei ancora solo uno sciocco, ingenuo e infantile.”


Il silenzio che avvolgeva la sala divenne semplicemente spettrale, nessuno osò neppure respirare troppo forte.


Nessuno si aspettava che i rapporti fra i rappresentanti della Regione Settentrionale e di quella Occidentale sarebbero degenerati subito dopo l’arrivo del Dio Drago Cinereo.


Mentre guardava Yun Che e il Dio Drago Cinereo, l’espressione sul volto dell’Imperatore del Mare Meridionale si irrigidì, come se non avesse la minima idea di cosa fare. Il suo cuore, però, stava battendo all’impazzata dalla gioia.


Il Regno del Drago era sempre rimasto neutrale, fin dalla propria fondazione. Non interveniva mai in nessun conflitto, a meno che venisse provocato. Di conseguenza, nonostante ciò che era successo nella Regione Orientale, nessuno si aspettava che si intromettesse in quella guerra… Tuttavia, questo era dovuto in gran parte all’assenza dell’Imperatore del Drago.


In ogni caso, bisognava riconoscere che, anche se ci fosse stato l’Imperatore del Drago, molto probabilmente il Regno del Drago non si sarebbe mobilitato appieno a meno che la Regione Settentrionale avesse attaccato per prima quella Occidentale. Dopotutto, per quanto fosse potente, avrebbe comunque subito di certo gravi perdite se avesse preso parte a un conflitto così vasto e brutale.


Di conseguenza, per quanto Yun Che fosse stato arrogante con l’Imperatore del Mare Meridionale, tutti credevano che avrebbe trattato il Dio Drago Cinereo con rispetto e cortesia – anche se odiava profondamente l’Imperatore del Drago per ciò che era successo anni prima.


Quello avrebbe dovuto essere precisamente il suo obiettivo, durante la cerimonia.


Eppure, la situazione stava prendendo una piega che nessuno si sarebbe mai aspettato.


Se il Regno del Drago si fosse davvero infuriato… allora, la Regione Meridionale di cosa avrebbe dovuto preoccuparsi!?


Improvvisamente, anche Yun Che sorrise, in modo tranquillo e giocoso. Finalmente, si degnò di alzare lo sguardo verso il Dio Drago Cinereo. Gli lanciò una sola occhiata, poi si voltò continuando a sorridere e disse: “Molto bene.”


Senza un ordine esplicito di Yun Che, i tre Antenati Yama non avrebbero fatto nulla, perciò neppure le loro auree subirono il minimo cambiamento.


Dopo aver ricevuto la risposta di Yun Che, il Dio Drago Cinereo sogghignò con freddezza e si voltò arrogantemente.


Considerato il carattere del Dio Drago Cinereo, se il suo interlocutore fosse stato chiunque altro sarebbe stato già accecato dall’ira. Tuttavia, sapeva che di fronte ai tre Antenati Yama doveva controllarsi, sebbene non li temesse. Sapeva bene che, in uno scontro diretto, non sarebbe stato all’altezza di nessuno di loro tre.


“Hehe, voi due siete davvero degni dei vostri titoli. Con un breve scambio di parole, avete già dato prova della vostra forza straordinaria.” Commentò con un sorriso allegro l’Imperatore del Mare Meridionale, mostrando al Dio Drago Cinereo la sua sedia: “Qianqi, oggi il Sovrano dei Diavoli, il Dio Drago Cinereo e tutti gli altri Imperatori Divini della nostra Regione sono venuti qui per partecipare alla tua cerimonia. Quando io, anni e anni fa, venni nominato Principe Ereditario, non ebbi certo un simile onore. Cosa stai aspettando? Ringrazia tutti i nostri stimati ospiti.”


Un uomo, avvolto da un’aura da Dio del Mare, si alzò di scatto da una sedia accanto a Nan Wansheng. Fece qualche passo in avanti e si inchinò davanti a tutti i presenti: “Nan Qianqiu, del Regno del Mare Meridionale, porge i suoi più sinceri ringraziamenti al Sovrano dei Diavoli, al Dio Drago, all’Imperatore Cang Shitian, all’Imperatore Xuanyuan e all’Imperatore Viola Misterioso. Mi sento sopraffatto dallo stupore e dalla gratitudine. Quando sarò nominato ufficialmente Principe Ereditario, prometto che non deluderò le vostre aspettative, Onorevole Padre e Anziani.”


Anche se la cerimonia doveva ancora iniziare, era già stato confermato come Principe Ereditario. E, in quanto tale, in futuro sarebbe diventato quasi sicuramente il prossimo Imperatore del Mare Meridionale, perciò ora il suo status era completamente diverso da prima. Di conseguenza, non doveva inginocchiarsi di fronte agli Imperatori Divini e al Dio Drago Cinereo.


Yun Che si voltò verso Nan Qianqiu e lo osservò con attenzione.


In quanto figlio dell’Imperatore del Mare Meridionale, naturalmente era straordinariamente bello ed elegante. Il suo volto assomigliava chiaramente a quello di Nan Wansheng, e parlava rispettosamente ma senza timore. I suoi occhi erano pieni di vitalità e, sebbene fosse di fronte a vari Imperatori Divini e a un Dio Drago, non vi era alcuna traccia di paura.


La sua aura da Dio del Mare era all’ottavo livello del Divine Master Realm… era riuscito a raggiungere una tale compatibilità con l’Eredità del Dio del Mare in solo una decina d’anni, un risultato davvero straordinario.


Quando Nan Qianqiu si era alzato dalla sedia, Yun Che aveva percepito chiaramente l’anima di He Ling tremare con violenza.


L’Imperatore del Mare Meridionale aveva sfruttato la cerimonia per la nomina a Principe Ereditario di Nan Qianqiu come scusa per mettere in atto i suoi piani, e non si sarebbe mai aspettato che suo figlio fosse davvero il motivo per cui Yun Che era venuto.


“Sei davvero all’altezza di tuo padre, non mi hai affatto deluso.” Lo lodò generosamente il Dio Drago Cinereo, dopo avergli lanciato qualche occhiata penetrante.


Improvvisamente, distese un braccio, subito dopo aver finito di parlare. Con uno scatto delle dita, lanciò verso Nan Qianqiu una piccola sfera di Energia Misteriosa bianco-grigiastra, che si fermò a mezz’aria a pochi passi da lui: “Anche se il Regno del Mare Meridionale si sta rivelando una vera delusione, la nomina di un nuovo Principe Ereditario non è mai una faccenda da poco. Spero che il nostro piccolo regalo ti soddisfi.”


Era chiaro che stesse ancora deridendo con disprezzo l’intera Regione Meridionale per aver fatto un passo indietro nei confronti di Yun Che.


L’Imperatore del Mare Meridionale scoppiò a ridere: “Cosa sta dicendo? Anche se ci donasse una pietra senza valore, per noi sarebbe comunque un dono estremamente prezioso, Dio Drago Cinereo. Qianqiu, cosa stai aspettando? Forza, prendilo.”


Nan Qianqiu raggiunse rapidamente la sfera di Energia Misteriosa e la prese con entrambe le mani. Non appena si disperse, una piccola scatola di giada cadde fra le sue dita. Subito dopo, il coperchio si aprì e una densa, intensa aura draconica si diffuse per la sala. Incredibilmente, si trattava di un Nucleo di Drago perfettamente intatto, di livello estremamente alto.


Nan Qianqiu era entusiasta. Fece un profondo inchino verso il Dio Drago Cinereo: “Qianqiu la ringrazia per questo dono, Dio Drago.”


“Non è necessario,” rispose il Dio Drago Cinereo, con un cenno della mano. Poi, si voltò improvvisamente verso Yun Che: “Sovrano dei Diavoli, lei invece quale grande dono ha portato? Sono davvero molto curioso.”


Sulle labbra di Yun Che comparve un sorriso chiaramente ironico: “Non potevo certo presentarmi a mani vuote a una cerimonia così importante. Ho portato un dono così straordinario da suscitare l’invidia dei Cieli, ma potrò consegnarlo solamente più tardi. Tuttavia…”


Fissò il Dio Drago Cinereo, e continuò: “Temo che lei non sarà più qui quando lo consegnerò, Dio Drago Cinereo, perciò credo che non potrà vederlo.”


“Oh, sono molto curioso, quindi credo che aspetterò pazientemente.” Rispose il Dio Drago Cinereo, con evidente disprezzo.


“Dio Drago Cinereo,” chiese improvvisamente Cang Shitian: “Per caso, sa dove si trova l’Imperatore del Drago?”


Dalla Regione Occidentale erano giunte molte voci riguardo all’Imperatore del Drago. Ma ora, poterono finalmente chiedere a un Dio Drago in persona dove fosse.


Il Dio Drago Cinereo sapeva bene che prima o poi gliel’avrebbero chiesto, così rispose con indifferenza: “Se l’Imperatore del Drago vuole che nessuno sappia dove si trova e cosa sta facendo, allora nessuno può scoprirlo. Non è necessario che indaghiate ulteriormente. Se l’Imperatore del Drago vorrà farsi vivo, lo farà.”


Effettivamente, neppure lui sapeva dove fosse l’Imperatore del Drago o quando sarebbe tornato. Era riuscito a scoprire solo due cose. Primo, si era recato nel Regno Divino dell’Inizio Assoluto, e secondo, aveva interrotto la sua connessione spirituale con tutti e nove gli Dei Draghi. Quindi, nessuno di loro poteva contattarlo.


Era un evento molto raro, perciò era chiaro che l’Imperatore del Drago fosse coinvolto in una faccenda fuori dall’ordinario.


L’unico a sapere qualcosa di più sulla questione era il Dio Drago Turchese, che però si era rifiutato di parlarne. Evidentemente, l’Imperatore del Drago gli aveva dato degli ordini molto rigidi prima di partire, e un Dio Drago avrebbe mai disobbedito a un ordine diretto del proprio Imperatore?


“… Capisco.” Rispose Cang Shitian, sentendosi più tranquillo.


“Yun Che, non posso fare a meno di ammettere che hai avuto molta fortuna.” Il Dio Drago Cinereo lo guardò dall’alto in basso, parlando senza fretta e con arroganza: “Il mio Regno del Drago non si è mai abbassato al punto da attaccare per primo qualcuno, ma sembra che negli ultimi anni l’odio dell’Imperatore del Drago nei confronti dei Diavoli sia diventato particolarmente violento.”


Yun Che si lasciò sfuggire una risata fredda e aspra.


“L’Imperatore del Drago se n’è andato proprio poco prima che tu e i tuoi Diavoli decideste di sciamare fuori dalla Regione Settentrionale e invadere quella Orientale. E nel caso di una guerra fra Regioni Divine, noi non interverremmo mai senza un ordine diretto dell’Imperatore del Drago, proprio come abbiamo fatto finora. Ma se l’Imperatore del Drago tornasse…” ridacchiò con freddezza: “Considerato quanto adesso odia i Diavoli, temo che non ti salveresti neppure se avessi dieci vite.”


“E quindi?” rispose Yun Che, fissandolo.


“Per ringraziarti di tutto ciò che hai fatto anni fa, sarò così generoso da spiegarti quali sono le due strade che hai davanti.” Continuò pigramente il Dio Drago Cinereo, senza smettere di guardarlo dall’alto in basso: “La prima è questa: in quanto Sovrano dei Diavoli, dovresti sottometterti all’Imperatore del Drago e giurargli fedeltà il prima possibile. Considerate l’Anima di Drago che possiedi e l’ammirazione che lui provava nei tuoi confronti anni fa, forse potrebbe accettare di risparmiarti. E, potendo controllare te, potrebbe tollerare persino i Diavoli della Regione Settentrionale che ti servono.”


“La seconda strada, invece, qual è?” domandò Yun Che, fingendosi sarcasticamente confuso e spaventato.


“Prima che l’Imperatore del Drago ritorni, prendi tutti i tuoi uomini e torna di corsa nella Regione Settentrionale.” Disse il Dio Drago Cinereo, in tono sprezzante: “Dato che siete Diavoli, fareste meglio a rassegnarvi al vostro destino, ovvero vivere come animali nell’Oscurità. Di sicuro è molto meglio che essere schiacciati come miseri vermi, non credi?”


Si sporse in avanti e fissò Yun Che. Fece un piccolo sorriso, poi la sua voce divenne estremamente grave e cupa: “Non dire che non ti avevo avvisato, perché l’Imperatore del Drago odia i Diavoli davvero, davvero tanto.”


Non stava semplicemente cercando di spaventare Yun Che.


La Regione Occidentale, proprio come quella Meridionale e quella Orientale, non aveva mai tollerato i possessori di Energia Misteriosa Oscura. Il Regno del Drago non aveva mai ordinato espressamente per legge l’uccisione dei Diavoli, perché tutti lo consideravano naturale, era impresso fin nel profondo delle loro ossa, da intere generazioni.


Tuttavia, pochi anni prima, il Regno del Drago aveva improvvisamente ordinato che tutti i Diavoli nella Regione Occidentale venissero sterminati. L’ordine era stato dato dall’Imperatore del Drago in persona, in modo estremamente crudele e intransigente. Bisognava persino distruggerne completamente i cadaveri, senza lasciare integre neppure le ossa.


Era successo proprio quando Yun Che era diventato un Diavolo ed era fuggito nella Regione Settentrionale.


In un certo senso, le parole del Dio Drago Cinereo non erano né un consiglio né una minaccia. Piuttosto, sembrava quasi che stesse provando pena per Yun Che.


L’Imperatore del Mare Meridionale aggrottò la fronte e i suoi occhi si ridussero a due fessure. Realizzò improvvisamente di essere stato troppo pessimista riguardo alla situazione. Nonostante il Regno del Drago fosse rimasto neutrale fino a quel momento, l’atteggiamento che ora stava mostrando nei confronti di Yun Che era ben più perfetto di quanto Nan Wansheng si aspettasse.


Prima ancora che Yun Che potesse rispondere, si sentì improvvisamente un’esplosione assordante fuori dal palazzo.


“Chi siete!? Chi osa… AAAHHHH!!”


Subito dopo, ci fu un grido d’agonia completamente disperato.


Tutti, nella sala, si voltarono nella direzione da cui proveniva. Tutti gli Dei del Mare e le Guardie del Mare stavano per intervenire… ma subito dopo, rimasero pietrificati, come se qualcuno avesse inchiodato a terra i loro piedi. Tutti i presenti divennero terribilmente scuri in volto.


Perché, incredibilmente, le auree che si stavano avvicinando rapidamente appartenevano a quattro…


Divine Master di Decimo Livello!


E tra le quattro, due emanavano un potere così soverchiante da non essere affatto inferiore a quello dell’Imperatore del Mare Meridionale!”


“Heh! Non mi aspettavo che un insignificante cane così occupato a leccare i piedi dell’Imperatore del Drago osasse minacciare con arroganza il nostro Sovrano dei Diavoli!”


In lontananza, si sentì una sprezzante voce femminile. Ci fu un lampo di luce nera, e una donna dalla bellezza surreale comparve all’ingresso della sala. Entrò lentamente e la percorse camminando, mentre i suoi brillanti capelli dorati ondeggiavano delicatamente all’altezza della sua vita, danzando nel vento.


Incredibilmente, era Qianye Ying’er!


Nessuno, prima di allora, aveva mai chiamato un Dio Drago “cane insignificante”. Il Dio Drago Cinereo rimase impassibile, ma nei suoi occhi si accesero all’istante delle divampanti fiamme di rabbia. Si voltò lentamente verso Qianye Ying’er, ma quando vide le persone che la stavano seguendo, le sue pupille si contrassero fino a diventare sottili come spilli.


“Qianye Bingzhu, Qianye… Wugu!?”


Il Dio Drago Cinereo si lasciò sfuggire uno strozzato grido di sorpresa, quando vide i due uomini alle spalle di Qianye Ying’er. Rimase con lo sguardo fisso su di loro, come se avesse visto due fantasmi.
                                



