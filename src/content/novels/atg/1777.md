---
title: Capitolo 1777 – Crudeltà
pubDate: 2025-03-10T08:57:10.501Z
tags:
    - atg
---




Capitolo regolare, 0 in coda, 0/10 donazione
-Alstor


Fra gli antichi Dei, tutti riconoscevano che il Dio Drago era il più potente di tutti loro, fatta ovviamente eccezione per i Quattro Dei della Creazione.


Di conseguenza, in quanto eredi del sangue del Dio Drago, era ovvio che i Draghi fossero diventati la razza più potente del mondo.


Tuttavia, il titolo di “Dio Drago” apparteneva in origine solo e soltanto al Drago Primordiale Azzurro. Considerate le Eredità che aveva donato a Yun Che, agli occhi di quest’ultimo quei cosiddetti “Dei Draghi” non facevano altro che profanarne il nome.


Per di più, se davvero qualcuno avesse meritato ora il titolo di Dio Drago, non sarebbero certo stati quei “Dei Draghi”, né tantomeno l’Imperatore del Drago. Anzi, nessun abitante del Regno del Drago… solamente lui, Yun Che, l’avrebbe meritato!


Soltanto lui aveva ereditato dal Drago Primordiale Azzurro il suo vero sangue, la sua Anima, e il suo Midollo Osseo.


Non appena l’aura draconica rilasciata da Yun Che l’aveva raggiunto, il Dio Drago Cinereo aveva percepito una pressione soverchiante, che lo aveva fatto sentire come se anche la sua anima e il suo stesso sangue di Drago fossero insignificanti. In tutta la sua vita, non aveva mai provato una sensazione simile.


Nel momento meno opportuno, capì finalmente perché all’Assemblea Profound God l’Imperatore del Drago avesse voluto adottare quel giovane umano di neppure trent’anni, che aveva a malapena raggiunto il Divine Spirit Realm.


La sua proposta aveva scosso l’intero Regno del Drago, i cui abitanti avevano avuto una reazione centinaia di volte più intensa rispetto a quelli della Regione Orientale. Tuttavia, l’Imperatore del Drago non aveva mai spiegato a nessuno il motivo di quella decisione, neppure ai nove Dei Draghi.


“Il tuo paragone di prima non era male.” Il tono di Yun Che era annoiato, sembrava che si stesse complimentando sarcasticamente col Dio Drago Cinereo: “Quindi, se io sono un macellaio e la Regione Orientale era un gruppo di maiali deboli e addormentati, dimmi…”


Mentre si avvicinava al Dio Drago Cinereo, la sua voce divenne calma ed educata: “Perché non provi a indovinare cos’è il tuo Regno del Drago, agli occhi di questo macellaio?”


Lo sguardo del Dio Drago Cinereo tremò per un istante, poi rispose con la voce roca e strozzata dal dolore, come se avesse bisogno di dare fondo a tutta la sua forza di volontà per riuscire a parlare: “Tu… faresti meglio… a lasciarmi andare… immediatamente…”


Nonostante fosse in una situazione disperata, sebbene fosse a un passo dalla morte, il Dio Drago Cinereo non si gettò alle spalle l’orgoglio che portava con sé da tutta la vita.


A quel punto, l’Imperatore del Mare Meridionale si avvicinò lentamente e disse in tono cortese: “Sovrano dei Diavoli della Regione Settentrionale, tutti noi abbiamo visto la forza straordinaria dei suoi servitori, che ci ha scioccato e colpito. Ma prima che la situazione degeneri terribilmente, perché non fa un passo indietro per primo…”


“Imperatore del Mare Meridionale.” Yun Che si rivolse a Nan Wansheng con un tono gelido, senza neppure voltarsi verso di lui: “Sicuramente, tutti voi avete visto chiaramente che questo drago insignificante mi ha offeso con arroganza e maleducazione. Sebbene non conosca bene le leggi della vostra Regione Meridionale, nella mia Regione Settentrionale questo è un crimine imperdonabile, da punire con la morte.”


“In altre parole, questa è una mia faccenda personale. Non ha niente a che fare con nessuno di voi. E sono sicuro che non vogliate immischiarvi, giusto?”


Nessuno degli Imperatori Divini della Regione Meridionale disse nulla.


I tre Antenati Yama e i due Antenati Brahma. Quei cinque mostri terrificanti sembravano comparsi dal nulla, e in disparte c’erano ancora Qianye Ying’er e Gu Zhu. Yun Che stesso, poi, era uno scherzo della natura, più spaventoso e pericoloso di ognuno di quei vecchi mostri. Anche se quell’incidente si stava verificando nel cuore della Regione Meridionale, non c’entrava nulla con nessuno di loro. Quindi, chi mai si sarebbe immischiato? Chi ci avrebbe anche solo pensato!?


Per di più, se la Regione Settentrionale e la Regione Occidentale si fossero dichiarate apertamente guerra, per la preoccupata Regione Meridionale sarebbe stato un grande vantaggio… anzi, più fosse stata terrificante l’offesa di Yun Che al Regno del Drago, meglio sarebbe stato per loro.


L’Imperatore del Mare Meridionale accennò un sorriso: “Naturalmente, non ho intenzione di intromettermi nei suoi affari, Sovrano dei Diavoli. Tuttavia, ci troviamo nel mio Regno del Mare Meridionale e anche il Dio Drago Cinereo, come lei, è un mio onorevole ospite, che ho invitato personalmente. Per di più, il mio Regno ha sempre avuto ottimi rapporti con il Regno del Drago. Non posso certo limitarmi a restare a guardare, ignorando ciò che accade proprio davanti ai miei occhi.”


“Dunque, potrebbe farmi un favore e perdonare il Dio Drago Cinereo?”


Anche se stava implorando pietà per il Dio Drago Cinereo, il tono dell’Imperatore del Mare Meridionale era molto indifferente. Non sembrava particolarmente sincero, né ostile a Yun Che.


L’Imperatore del Mare Meridionale stava implorando pietà? Da quando lui, il Dio Drago Cinereo, aveva bisogno che qualcun altro implorasse pietà a suo nome!?


“Da quando questo Dio Drago… ha bisogno… che gente come te implori pietà a suo nome!?” strinse i denti, e i suoi occhi divennero iniettati di sangue: “Yun Che… hai davvero il coraggio… di uccidermi!?”


“Lei mi ha chiesto di perdonarlo, e da parte sua questo è già considerabile un gesto estremamente generoso. Tuttavia, respingo la sua richiesta.” Yun Che non si voltò neppure una volta: “Devo aggiungere altro?”


“Certo che no.” Rispose l’Imperatore del Mare Meridionale, sorridendo. Dopodiché, indietreggiò senza dire una parola.


L’Imperatore del Regno Viola Misterioso fece qualche passo in avanti e raggiunse l’Imperatore del Mare Meridionale: “Mare Meridionale, lasceremo davvero che questo…”


L’Imperatore del Mare Meridionale sollevò una mano e lo interruppe, senza ascoltare cosa stesse per dire. Il suo sguardo rimase fissato su Yun Che, e nei suoi occhi lampeggiò uno strano bagliore. Era come se fosse davvero impaziente di scoprire quale sarebbe stata la prossima mossa di Yun Che.


“A quanto pare, credi ancora che io non abbia il coraggio di ucciderti.” Yun Che guardò con il Dio Drago Cinereo di traverso. Il suo tono era spento e annoiato, sembrava che ritenesse al di sotto di sé persino provare disprezzo per lui.


Le pupille del Dio Drago Cinereo si espansero così tanto da sembrare sul punto di esplodere, ma il suo corpo emanava ancora la sua aura soffocante che avrebbe terrorizzato quasi ogni persona al mondo: “Heh… heh heh…”


Inaspettatamente, ricominciò a ridere. Anche se la sua risata era estremamente forzata e distorta dal dolore, conteneva anche un profondo disprezzo: “Quindi… questo è il Sovrano dei Diavoli… heh heh… quanto sei ridicolo. Sei così sciocco e ingenuo… e pensare che uno come te… crede di poter minacciare il mio Regno del Drago.”


“E pensare che uno come te… è così cieco da pensare di poter regnare sull’intero Regno degli Dei…”


“Regnare sull’intero Regno degli Dei?” Yun Che ridacchiò. Sollevò lo sguardo al cielo e continuò, come se stesse parlando sia al Dio Drago Cinereo sia a sé stesso: “Se avessi davvero voluto governare sul Regno degli Dei, mi sarebbe bastato convincere l’Imperatrice Diabolica Colpo Celeste Nemesi dei Diavoli a restare qui. A quel punto, chi mai avrebbe osato disobbedire ai miei ordini!?
E quando i Diavoli Primordiali stavano per tornare nel Caos Primordiale, quando quella calamità stava per distruggere l’intero universo, soltanto io ho potuto portare una pace eterna. Persino il tuo Regno del Drago non ha potuto fare altro che implorarmi di intervenire.”


Quelle parole pesarono come macigni sul cuore di tutti.


Questo valeva soprattutto per gli Imperatori Divini presenti al ritorno dell’Imperatrice Diabolica. Non avrebbero mai potuto negare che quella fosse la verità.


Persino lo sguardo infuriato del Dio Drago Cinereo si placò per un breve istante.


“Se davvero avessi voluto regnare sul Caos Primordiale, credi che l’Imperatore del Drago sarebbe ancora vivo!?” il tono di Yun Che si fece gelido: “Io voglio solamente uccidere chi merita di morire. Capisci?”


Il Dio Drago Cinereo riuscì a rispondere con la voce roca: “Perfetto. Allora fallo! Uccidimi, e tutti voi… potrete godervi la giusta ira del mio Regno del Drago! A quel punto, anche se tu riuscissi a fuggire, tutti quei disgustosi Diavoli che sono venuti con te dalla Regione Settentrionale… morirebbero insieme a me!”


“Hehe.” Yun Che si lasciò sfuggire una risata molto strana, e rispose con calma: “Non li ho portati con me come abitanti della Regione Settentrionale, per donare loro una nuova vita. Li ho portati con me come armi, per battezzare nel sangue questo sporco mondo!”


“Anche se morissero tutti, non me ne importerebbe nulla. Perché sono davvero curioso di vedere in che stato ridurrebbero il tuo Regno del Drago prima della loro morte.”


L’aria sembrò improvvisamente solidificarsi.


Un gelo invisibile penetrò a fondo nell’anima di tutti i presenti, tentando di lacerarla come innumerevoli artigli diabolici.


Tutti loro erano individui ai vertici dell’universo, e naturalmente possedevano esperienza e astuzia senza pari. Tutti loro si erano macchiati di crimini e sporcati le mani di sangue.


Tuttavia, le parole che avevano appena sentito erano le più folli e spietate che avessero mai udito in vita loro.


Tutti divennero terribilmente scuri in volto e fissarono la schiena di Yun Che, senza che quel gelo inquietante nel loro cuore scomparisse. Persino l’Imperatore del Mare Meridionale, che fino a quel momento aveva osservato allegramente l’evolversi della situazione, si voltò verso Yun Che con evidente sgomento.


Fin dal suo ritorno nel Regno del Mare Meridionale, aveva detto ai Sovrani del Mare e agli Dei del Mare che Yun Che era un folle. Sapeva bene che non era tornato dalla Regione Settentrionale per conquistare, ma per vendicarsi.


Questo era esattamente il principale motivo per cui anche lui, il più arrogante e feroce di tutti gli Imperatori Divini, aveva deciso di fare un passo indietro.


Le persone più spaventose al mondo non erano quelle più forti, ma quelle più folli.


E in quel momento, l’Imperatore del Mare Meridionale capì improvvisamente di aver sottovalutato molto la profondità della follia di Yun Che.


“…” Qianye Ying’er corrugò leggermente le sopracciglia, quando sentì quell’affermazione.


In quell’istante, le pupille del Dio Drago Cinereo si contrassero di scatto… i Draghi erano così potenti che nessuno osava offenderli, ma il loro spiccato orgoglio faceva sì che neppure loro si abbassassero ad attaccare le altre razze. Di conseguenza, fin dalla sua fondazione un milione di anni prima, il Regno del Drago era sempre stato ammirato dal resto dell’universo, senza eccezioni.


Ma se i Diavoli della Regione Settentrionale fossero stati davvero disposti a sacrificarsi pur di spargere fiumi di sangue per il Regno del Drago…


Sebbene il Dio Drago Cinereo fosse totalmente certo che i Diavoli della Regione Settentrionale non potessero sconfiggere il Regno del Drago, considerata la forza che avevano dimostrato di possedere, senza dubbio sarebbero comunque riusciti a seminarvi una distruzione mai vista prima. Soprattutto se fossero stati pronti a combattere fino alla morte.


Dopo un breve, spettrale silenzio, distolse lo sguardo da Yun Che e scoppiò a ridere con la voce roca: “Haha… Hahahahaha… L’avete sentito, vecchi Diavoli!? Siete disposti a giocarvi la vita per un uomo del genere… eppure, lui vi considera solo delle armi, sacrificabili per i suoi scopi… Hahahahah… e continuate a… UWAAAAAH!”


Crack!


Il rumore di parecchie ossa di drago che si spezzavano riecheggiò nell’aria, riverberando come quello di una frana.


Yan Uno sollevò lo sguardo, e nei suoi antichi occhi c’era un terrificante bagliore diabolico: “Morire per il Padrone sarebbe il più grande onore delle nostre vite!”


Yan Due sollevò una mano rinsecchita, in cui teneva un osso spezzato del Dio Drago Cinereo: “Possiamo solo sperare di poter servire il Padrone morendo diecimila volte per lui!”


Yan Tre sorrise, mostrando i suoi denti grigi e spettrali: “Heehee, viviamo solo per servire il Padrone! Che razza di cazzate stavi cercando di dire, drago insignificante!?”


Il Dio Drago Cinereo rimase completamente scioccato da quella reazione, e tutti si sentirono come se fossero stati costretti a ingoiare delle feci. Non riuscirono a mormorare una sola parola.


Mentre i Tre Antenati Yama pronunciavano quelle parole, nei loro occhi non era comparso neppure un briciolo di esitazione o insoddisfazione. Ognuna di esse era pregna di orgoglio, che sembrava provenire dalle loro stesse ossa, dal profondo della loro anima!


L’Imperatore del Mare Meridionale venne colto dalle vertigini.


Quei tre terrificanti vecchi spettri non avrebbero dovuto neppure esistere, eppure la loro immensa lealtà e riverenza nei confronti di Yun Che lo lasciarono perplesso. Le loro dichiarazioni lo avevano stupito… e lo facevano anche quasi impazzire dall’invidia e dall’ammirazione.


Gli Imperatori Divini regnavano su tutto l’universo. Non avrebbero mai e poi mai accettato di servire qualcun altro. E questo non valeva solo per loro. Gli Imperatori Divini dovevano trattare con immenso rispetto coloro che ricevevano le Eredità degli Dei del loro Reame. Dovevano mantenersi in buoni rapporti con loro, spesso ammorbidendoli con concessioni generose, e talvolta persino scendendo a compromessi con loro.


Di conseguenza, naturalmente non sarebbero mai stati così stupidi da considerarli dei cani fedeli, pronti a sacrificarsi felicemente per i loro interessi.


Del resto, individui così potenti erano le colonne portanti dei rispettivi Reami Sovrani, perciò non avrebbero mai accettato di diventare cani fedeli.


Eppure, Yun Che incredibilmente aveva dei cani fedeli, che non solo erano forti quanto degli Imperatori Divini, ma erano anche disposti a morire per lui senza battere ciglio!


Ed erano in tre, per di più!


L’Imperatore del Mare Meridionale non riusciva semplicemente a concepirlo, figurarsi ad accettarlo.


“Che… trucco… fenomenale… devi aver usato…” disse il Dio Drago Cinereo, con la voce roca: “Che trucco fenomenale devi aver usato… per far sì che i cosiddetti Antenati Yama… accettassero di diventare i cani fedeli di un folle come te… Heh!”


Negli occhi di Yan Tre comparve un bagliore diabolico; quelle parole l’avevano chiaramente fatto infuriare. Tuttavia, non osò agire impulsivamente. Si voltò verso Yun Che e gli chiese: “Padrone, adesso possiamo uccidere questo drago insignificante?”


La voce sinistra di Yan Tre non spaventò affatto il Dio Drago Cinereo. Anche se i cinque Antenati lo avevano immobilizzato, disse in tono ancora orgoglioso e solenne: “Forza… uccidimi… Yun Che… se ne hai le palle… FALLO——”


Yun Che lo degnò di uno sguardo, e improvvisamente ridacchiò freddamente: “Quasi tutte le persone che ho incontrato nella mia vita temono la morte. Inoltre, ho notato che più qualcuno è potente, più la teme. Quindi, è davvero raro incontrare qualcuno come te, che non ha paura di morire.”


“Ma dato che non temi affatto la morte, perché dovrei essere così generoso da concedertela?”


Il Dio Drago Cinereo spalancò di nuovo gli occhi, e scoppiò a ridere con disprezzo e ridicolo: “Haha… Hahahahaha… A quanto pare, in fin dei conti non hai il coraggio di uccidermi… Dimmi, che fine ha fatto la tua audacia? Hmmm!? Hahahahaha…”


“Se lo vorrai, ti lascerò morire,” rispose con calma Yun Che: “Ma solo se mi implorerai. Solo se imparerai a inginocchiarti come si deve di fronte a me, avrai diritto a ricevere la morte, capisci?”


“Heh… Hahahaha… Hahahahahaha…” il volto del Dio Drago Cinereo era distorto dal dolore, ma la sua risata sfrenata non si fermò: “Patetici Diavoli… siete davvero così ingenui da credere che io mi sottometterò a voi… continuate a sognare!”


“Yan Uno, Yan Due, Yan Tre.” Yun Che si voltò senza degnare il Dio Drago Cinereo di un altro sguardo: “Far sì che un drago insignificante implori di essere ucciso non è difficile. Sono sicuro di non dovervi spiegare come si fa qualcosa di così semplice, vero?”


Quell’ordine indifferente fece divampare l’oscura crudeltà radicata nel profondo dell’anima dei tre Antenati Yama. I loro occhi antichi brillarono con un’inquietante luce nera, e persino le loro voci lasciarono trapelare il loro entusiasmo: “Obbediamo!”


“AAAAHHH———”


Non appena i tre Antenati Yama risposero, un raggelante ululato di dolore riecheggiò nel cielo sopra l’intera Capitale del Mare Meridionale.


Innumerevoli lacerazioni nere si diffusero intorno ai punti dove gli artigli spettrali dei tre Antenati Yama avevano trafitto la carne del Dio Drago Cinereo. Era come se milioni di diabolici pugnali neri stessero straziando crudelmente ogni angolo del suo enorme corpo draconico.


E la corrosione causata dall’Oscurità era già di per sé una crudele tortura.


Quindi, come poteva essere meno terribile, se a infliggerla erano gli artigli spettrali dei tre Antenati Yama?


Ognuno di quegli innumerevoli tagli neri e ogni lampo di luce diabolica furono sufficienti a far capire a tutti i presenti cosa significasse desiderare di morire piuttosto che di sopravvivere.


Tuttavia, le straziate grida di dolore del Dio Drago Cinereo durarono solo per pochi secondi, poi chiuse la bocca. Non si lasciò sfuggire neppure un gemito di dolore, figurarsi se cominciò a implorare pietà o di essere ucciso. Dalle sue fauci si sentì solamente l’inquietante rumore delle zanne che stava digrignando, mentre sopportava quel dolore inimmaginabile.


“Hmmm?”


Inaspettatamente, la crudele tortura delle più potenti tecniche Yama non riuscì a portare a termine il semplice compito di sottomettere quel drago. Ovviamente, questo fece infuriare silenziosamente i tre Antenati Yama. Fecero dei gesti con le mani, simultaneamente. Subito dopo, le lacerazioni nere che si incrociavano su tutto il corpo del Dio Drago Cinereo, che avrebbe dovuto essere così resistente da essere quasi indistruttibile, si moltiplicarono, squarciandone la carne in migliaia di punti e cominciando a farne a pezzi le ossa, una dopo l’altra.


Un vero e proprio fiume di sangue di drago sgorgò dal suo corpo.


Craaack——


Il Dio Drago Cinereo venne colto da violenti spasmi e frantumò le proprie zanne da quanto le stava digrignando. Quasi tutti i presenti nella sala si lasciarono sfuggire dei gemiti scioccati, eppure il Dio Drago Cinereo continuò a rifiutarsi di gridare dal dolore.


“Heh… Heh heh…”


Il dolore che stava provando in quel momento era pari a quello di una tortura dell’inferno, ma non riuscì a spezzare il suo orgoglio di Dio Drago. Rise, anche se questo distorse il suo volto, rendendolo una mostruosità deforme.


“Tu… vuoi… che io… implori pietà… ma quelli come te… non saranno mai degni… di spingermi a tanto…”


“La tua morte… sarà sicuramente… un milione di volte più miserabile… della mia… Heh heh… Ha… Haha…”


Il Dio Drago Cinereo continuò a ridere e a parlare nonostante l’immenso dolore.


Tutti, nella sala, erano rimasti scioccati di fronte all’orribile tortura che il Dio Drago Cinereo stava sopportando, ma la sua determinazione e il suo orgoglio li stupirono ancora di più. Nel cuore di tutti loro sorsero sincera ammirazione e profondo rispetto per lui.


Quelli erano la forza di volontà di un drago, la determinazione di un drago, e l’orgoglio innato di un drago.


“Non essere così impaziente, risparmia il fiato e goditi l’attesa.” Commentò Yun Che, languidamente e pigramente: “Non ho alcuna fretta. Sono sicuro che la tortura di un cosiddetto Dio Drago non è qualcosa che si vede tutti i giorni. Il pubblico vorrà sicuramente che lo spettacolo continui ancora per un po’, quindi cerca di resistere abbastanza da soddisfarlo.”


Non appena ebbe finito la frase, i muscoli del Dio Drago Cinereo cominciarono a strapparsi, divorati lentamente dall’Oscurità.


Il rumore agghiacciante delle sue zanne che stridevano l’una contro l’altra continuò a riecheggiare nell’aria, ma non si lasciò sfuggire neppure un gemito di dolore, né implorò pietà.


“Sovrano dei Diavoli,” alla fine, l’Imperatore del Mare Meridionale decise di intervenire: “Il Dio Drago Cinereo ha già pagato un caro prezzo per averla offesa. Dato che c’è un legame speciale fra lei e la razza dei Draghi, e fra lei e il Dio Drago Cinereo non ci sono rancori passati, potrebbe essere così generoso e magnanimo da risparmiarlo? Cosa ne pensa?”


“Averla offesa” e “potrebbe essere così generoso e magnanimo da risparmiarlo”… le parole dell’Imperatore del Mare Meridionale non suscitarono alcuna gratitudine nel Dio Drago Cinereo. Al contrario, lo fecero infuriare, e dalla sua gola giunse un grido rabbioso, roco e distorto: “Imperatore del Mare Meridionale… io non ho bisogno che tu implori pietà a nome mio!”


“Yun Che… se ne hai le palle, uccidimi… Fallo!”


“Vuoi morire? Heh, allora implorami di ucciderti.” Rispose Yun Che, con una risata aspra.


“Ptù!” L’ultima zanna del Dio Drago Cinereo si spezzò, ma sputò a terra e rispose, senza che la sua arroganza fosse minimamente diminuita: “Stupido codardo… sei solo un cane rabbioso che ha ceduto all’Oscurità… Uno come te non sarà mai degno di farmi implorare pietà!”


Yun Che si voltò di profilo, lanciando al Dio Drago Cinereo un’occhiata estremamente gelida.


A essere sinceri, la forza di volontà del Dio Drago Cinereo in effetti aveva superato le sue aspettative… E di molto.


Yun Che sapeva molto bene quanto fossero terrificanti le Tecniche Yama dei tre Antenati Yama. Di conseguenza, sapeva che in quel momento il Dio Drago Cinereo stava sopportando un dolore per nulla inferiore a quello causato dal Marchio Spirituale del Suicidio.


Avrebbe potuto sopportare che non implorasse pietà, ma non stava neppure gridando dal dolore.


Tutto sommato, forse doveva rivalutare i Nove Dei Draghi del Regno del Drago.


“Perché stiamo perdendo tutto questo tempo con un drago insignificante?” disse improvvisamente Qianye Ying’er.


Poi, aggiunse senza fretta: “Considerato che possiede la forza di volontà di un Dio Drago, non implorerà pietà neppure se lo torturerai fino alla morte.”


Si alzò in piedi, poi guardò Yun Che e disse: “Se vuoi che si sottometta a te, basta distruggere ciò a cui tiene di più in assoluto.”


“Continua,” rispose Yun Che. Doveva ammettere che Qianye Ying’er conosceva il Regno del Drago molto meglio di lui.


“Beh, in realtà è molto semplice.” disse Qianye Ying’er: “Per loro, il titolo di Dio Drago è più importante di ogni altra cosa al mondo. Anche a costo di morire mille volte, non lo rinnegherebbero mai, non rinuncerebbero a esso, e a maggior ragione non farebbero mai nulla che infanghi il loro orgoglio e la loro dignità di Dei Draghi.”


“Quindi…” le sue meravigliose labbra si incurvarono in un sorriso astuto, mentre sussurrava a bassa voce delle parole che per il Dio Drago Cinereo furono come un incubo infernale: “Distruggi il suo Nucleo di Drago, scuoialo, e marchialo con il più vergognoso simbolo di Oscurità che riesci a immaginare. Poi, incatenalo al centro del Regno dell’Eternità e mostralo a tutto il mondo.”


“Lascia che tutto il mondo ammiri le condizioni patetiche e pietose in cui lo ridurrai, lascia che quelle formiche che lui normalmente non degnerebbe di un solo sguardo lo osservino con pena. Così, il grande Dio Drago Cinereo diventerà la più grande vergogna del Regno del Drago, una vergogna eterna.”


“In futuro, ogni volta che qualcuno leggerà la storia del Dio Drago Cinereo, vi troverà sicuramente le parole ‘umiliazione’ e ‘vergogna’.”


“Tu…” il Dio Drago Cinereo cominciò improvvisamente a tremare senza controllo, e i suoi occhi draconici passarono da un grigio pallido a un cremisi acceso.


Lungo la schiena di tutti i presenti corse un terribile e invisibile brivido.


La Dea del Brahma, che già prima della sua caduta in disgrazia era una donna spietata e terrificante, era chiaramente diventata ancora più crudele e brutale, dopo essere tornata dalla Regione Settentrionale.


“Ottimo.” Yun Che annuì piano con il capo, poi disse: “Yan Uno, Yan Due, Yan Tre, seguite il suggerimento di Qianying. Per prima cosa, spezzate tutte le sue ossa e il suo Nucleo di Drago, assicurandovi che sopravviva e implori di essere ucciso. Poi, scuoiatelo. In quanto al marchio di Oscurità… Umpf, basterà incidere nella sua carne le due parole ‘drago insignificante’.”


“Obbediamo!”


Gridarono all’unisono i tre Antenati Yama. l'Energia Misteriosa Oscura che stava straziando il corpo del Dio Drago Cinereo smise di corrodere le sue ossa. Subito dopo, cominciò ad avvolgerle, piegandole e spezzandole ad angoli dal sadismo indescrivibile. Quando si spezzavano, lo schiocco riecheggiava nelle orecchie di tutti come un tuono.


“AAAAAHHHHHHH——”


In confronto ad essere lentamente corroso dall’Oscurità, era molto meno doloroso. Tuttavia, il Dio Drago Cinereo, che fino ad allora non si era lasciato sfuggire neppure un gemito di dolore, cominciò improvvisamente a gridare disperatamente. Ruggì, con la voce spezzata dal dolore e dall’angoscia: “Uccidimi… Uccidimi!”


Nella sua voce non c’era più neppure una traccia della testarda arroganza di prima. Ora, era estremamente angosciata e tremava chiaramente dal terrore.
                                        



