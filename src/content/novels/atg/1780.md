---
title: Capitolo 1780 – L’Asso nella Manica del Mare Meridionale
pubDate: 2025-03-10T08:57:10.501Z
tags:
    - atg
---


Capitolo regolare, 0 in coda, 0/10 donazione
-Alstor






In quell’istante, il cielo azzurro sopra la torre, anzi, sopra l’intero Regno del Mare Meridionale sembrò diventare freddo come una tomba.


L’Imperatore Shitian, l’Imperatore Xuanyuan e l’Imperatore Viola Misterioso, e anche gli Dei del Mare, vennero chiaramente colti alla sprovvista.


Quell’improvviso passaggio all’ostilità era stato rapido, inaspettato e incredibilmente poco saggio. Anche se Yun Che aveva portato con sé poche persone, il loro potere e la loro crudeltà potevano essere paragonati soltanto a un incubo. Quindi, perché l’Imperatore del Mare Meridionale aveva deciso di provocare quel Diavolo violento che non temeva neppure gli Dei Draghi, proprio lì e in quel momento!?


Il Sovrano del Mare Settentrionale e il Sovrano del Mare Orientale furono gli unici due a restare composti. L’unico cambiamento sui loro volti fu che il bagliore dorato nei loro occhi divenne sempre più intenso.


Nan Qianqiu sollevò lentamente lo sguardo. Era scioccato quanto tutti gli altri, ma capì quasi immediatamente cosa stesse succedendo e si calmò. Gli angoli delle sue labbra si incurvarono verso l’alto, e mormorò fra sé e sé: “Come c’era da aspettarsi dall’Onorevole Padre.”


“Imperatore del Mare Meridionale,” disse l’Imperatore Xuanyuan: “Questo non è affatto il momento per uno scherzo del genere.”


“Uno scherzo?” l’Imperatore del Mare Meridionale ridacchiò piano: “Io non scherzo mai. I cani rabbiosi vanno abbattuti, e prima lo si fa, meglio è. Devono essere disintegrati, fino all’ultimo pelo, o la Regione Meridionale potrebbe presto fare la stessa fine di quella Orientale. Tu cosa ne pensi, Sovrano dei Diavoli?”


“Hai perfettamente ragione.” Rispose tranquillamente Yun Che, sorridendo: “Persino io avrei paura, di fronte a una persona trasformata in un cane rabbioso da ciò che le è successo in passato. Imperatore del Mare Meridionale, nel tuo cuore stai tremando come una foglia, vero?”


Al contrario di quanto tutti si aspettassero, Yun Che non reagì con uno scatto di rabbia, con violenza o con una risata folle. Era così indifferente da suscitare terrore.


Accanto a Yun Che, anche Qianye Ying’er ebbe una reazione molto mite. Non degnò l’Imperatore del Mare Meridionale neppure di un’occhiataccia. Era quasi come se fosse una spettatrice, come se stesse solo osservando uno spettacolo in cui non era coinvolta.


Tuttavia, i tre Antenati Yama non erano altrettanto calmi. I loro occhi anziani si illuminarono all’improvviso, come stelle nere, sembrando sei abissi oscuri sul punto di inghiottire ogni cosa al mondo.


Qianye Wugu e Qianye Bingzhu si scambiarono un’occhiata, poi guardarono simultaneamente verso il basso. Divennero gradualmente scuri in volto.


La reazione di Yun Che – o meglio, la sua assenza – non sorprese affatto l’Imperatore del Mare Meridionale. Non solo aveva al suo fianco sette Divine Master di decimo livello, ma cinque di loro erano persino degli Antenati, dei veri e propri mostri. Nessuno, se fosse stato al suo posto, si sarebbe lasciato prendere dal panico, né si sarebbe arrabbiato per quell’improvviso “colpo di scena”. Forse, in quel momento Yun Che stava persino ridendo mentalmente della stupidità dell’Imperatore del Mare Meridionale.


“Hai ragione.” L’Imperatore del Mare Meridionale sollevò lentamente le mani: “Yun Che, sei un cane rabbioso davvero straordinario. Non solo mi terrorizzi fin nel profondo del mio cuore, ma mi hai persino spinto a utilizzare dei metodi ai quali non avrei mai creduto di dover ricorrere!”


L’Imperatore del Mare Meridionale, fino a quel momento, non stava certo tentando di fingersi timoroso, ma adesso non poteva più permettersi di esitare, neppure per un istante. Non appena finì quella frase, gli occhi dell’Imperatore Shitian, dell’Imperatore Xuanyuan e dell’Imperatore Viola Misterioso tremarono leggermente. Nello stesso istante, Nan Wansheng venne avvolto da un bagliore dorato e scagliò dei lampi di Energia Misteriosa dorata verso di loro.


Esatto, il bersaglio di quell’attacco non era Yun Che, fermo a pochi metri da lui, ma i tre Imperatori Divini della Regione Meridionale, oltre di lui.


Stranamente, nessuno di loro tentò di schivare i lampi di Energia Misteriosa dorata, né di difendersi. Al contrario, si lasciarono travolgere da essi, sfruttando la forza dell’impatto per scattare lontano dall’Altare Divino.


Non appena i tre Imperatori Divini superarono il bordo della torre, un arcobaleno dorato comparve nel cielo della città, circondando l’intero Altare Divino.


“Hmm?” Yun Che sembrò sorpreso dal fatto che l’Imperatore del Mare Meridionale fosse riuscito a scaraventare via tre Imperatori Divini con un solo colpo.


Fu a quel punto che Qianye Wugu e Qianye Bingzhu intervennero, lacerando lo spazio stesso. Incanalando il loro straordinario potere del Brahma, tentarono simultaneamente di afferrare una certa persona.


E il loro bersaglio non era altri che l’uomo al centro dell’Altare Divino, Nan Qianqiu!


Tuttavia, i due Sovrani del Mare erano a solo un metro da lui. Sembrava avessero previsto fin dall’inizio quella mossa. Non appena i due potenti Antenati del Brahma entrarono in azione, i due Sovrani del Mare si voltarono di scatto verso di loro e rilasciarono l'Energia Misteriosa che avevano accumulato di nascosto, creando una barriera dorata che fermò l’attacco.


Clang!!


Le Energia Misteriosa di quattro Divine Master di decimo livello si scontrarono fra loro, e l’esplosione generò un boato così assordante che quasi lacerò il cielo azzurro.


Sebbene fossero tutti e quattro Divine Master di decimo livello, Qianye Wugu e Qianye Bingzhu erano molto più potenti dei loro avversari, e la loro Energia Misteriosa era più densa. Il Sovrano del Mare Settentrionale e il Sovrano del Mare Orientale non speravano certo di dimostrarsi alla loro altezza. Tuttavia, i due Antenati Brahma avevano attaccato all’improvviso, mentre i due Sovrani del Mare si erano preparati, accumulando di nascosto la loro Energia Misteriosa in attesa dell’assalto. Di conseguenza, nessuno dei due Antenati del Brahma riuscì ad avvicinarsi a Nan Qianqiu, né tantomeno a colpirlo.


Quell’istante di stallo fu tutto ciò di cui i due Sovrani del Mare avevano bisogno. Sfruttando il contraccolpo dell’impatto a loro vantaggio, si ritirarono alla massima velocità e fuggirono dall’Altare Divino insieme a Nan Qianqiu, perfettamente calmo.


Né Qianye Wugu né Qianye Bingzhu li inseguirono, e non li degnarono neppure di un secondo sguardo. Prima di ricevere il Marchio Spirituale del Suicidio nel corso degli esperimenti sul Sigillo Primordiale della Vita e della Morte, non avrebbero mai neppure pensato di attaccare qualcuno di varie generazioni più giovane di loro.


“Ormai è troppo tardi.” Qianye Wugu sospirò.


“Ottima mossa, Imperatore del Mare Meridionale.” Disse Qianye Bingzhu, osservandolo.


“Hehe, mi lodate troppo, Antenati.” Ridacchiò l’Imperatore del Mare Meridionale: “Per occuparsi di avversari straordinari in circostanze straordinarie, si è costretti a usare metodi straordinari, non trovate?”


Tutti gli Dei del Mare sull’Altare Divino comparvero alle spalle dell’Imperatore del Mare Meridionale, mentre stava parlando. Erano avvolti da un debole bagliore dorato, e nei loro occhi brillava un bagliore così intenso da emanare una pressione paragonabile a quella di un dio.


“Cosa state facendo, voi due?” Yun Che socchiuse leggermente gli occhi, voltandosi verso Qianye Wugu e Qianye Bingzhu. Era chiaramente irritato dal fatto che avessero agito senza un suo ordine.


“La Barriera… dell’Imperatore… del Mare.” Disse lentamente Qianye Ying’er.


“Di cosa si tratta?” Yun Che lanciò un’occhiata all’arcobaleno dorato intorno all’Altare. Il suo sguardo feroce non era affatto turbato, nonostante quella serie di imprevisti. Sembrava che quella barriera, ai suoi occhi, fosse ridicola come ogni altra al mondo.


Qianye Ying’er rispose: “Ricordi la Barriera Spirituale Assoluta delle Stelle, che il Regno degli Dei Stellari attivò poco prima del risveglio dell’Infante Diabolico? La Barriera dell’Imperatore del Mare è molto simile.”


Alzò lo sguardo al cielo e continuò, in tono più cupo: “La Barriera dell’Imperatore del Mare è altrettanto resistente e, proprio come la Barriera Spirituale Assoluta delle Stelle, può essere attraversata solo da chi possiede il Sangue e l’aura del Mare Meridionale.”


Yun Che: “…”


Quando il Regno degli Dei Stellari si stava preparando a sacrificare Jasmine e Caizhi, aveva attivato la Barriera Spirituale Assoluta delle Stelle che nessuno, neppure gli Imperatori Divini giunti a indagare, era in grado di distruggere. Solamente chi possedeva il Sangue o l’aura degli Dei Stellari poteva attraversarla.


Ovviamente, alla fine era stata distrutta dall’Infante Diabolico.


“Non mi deludi, Ying’er. Il Regno del Mare Meridionale non attiva la Barriera dell’Imperatore del Mare da diecimila anni, quindi non puoi averla vista prima d’ora, eppure sei riuscita a riconoscerla a colpo d’occhio. A quanto pare, la corruzione dell’Oscurità non ha ridotto la tua intelligenza.” Si complimentò l’Imperatore del Mare Meridionale. Ora che Nan Qianqiu era fuori dalla Barriera, il suo sorriso era diventato molto più composto e sicuro. Anche il bagliore nei suoi occhi divenne molto più intenso.


Al di fuori della Barriera che circondava l’Altare, gli altri tre Imperatori Divini della Regione Meridionale osservarono la scena con il fiato sospeso. L’Imperatore del Mare Meridionale li aveva avvertiti subito prima di attaccarli, perciò si erano lasciati scaraventare via dall’Altare.


Tuttavia, non capivano ancora cosa avesse in mente Nan Wansheng.


A giudicare dal suo tono e dal suo intento omicida, l’Imperatore del Mare Meridionale aveva intenzione di uccidere Yun Che a qualsiasi costo.


Tuttavia, i poteri di Yun Che erano strani e imprevedibili, e i sette Divine Master al suo fianco erano tra gli individui più potenti dell’universo. Il Regno del Mare Meridionale era il più potente della Regione Meridionale, ma non poteva certo uccidere Yun Che mentre loro sette lo proteggevano.


Inoltre, la Barriera dell’Imperatore del Mare era praticamente indistruttibile, ma al massimo poteva intrappolare i loro nemici al proprio interno… Non poteva certo tenerli imprigionati fino a quando l’Imperatore del Drago e gli Dei Draghi, infuriati, fossero giunti a ucciderli, no?


Eppure, quella era l’unica spiegazione a cui i tre Imperatori Divini riuscivano a pensare.


Tuttavia, la forza della Barriera dell’Imperatore del Mare richiedeva un prezzo. Per mantenerla eretta, ogni istante veniva consumata una quantità inimmaginabile di risorse… il Regno del Mare Meridionale poteva davvero permettersi di mantenerla attiva fino all’arrivo dell’Imperatore del Drago e degli Dei Draghi, dal distante Regno del Drago?


Poco lontano da loro, Nan Qianqiu si lasciò improvvisamente sfuggire una risata enigmatica: “Hehe. Alla fine, quel Diavolo morirà per mano del mio Onorevole Padre.”


Tutti e tre gli Imperatori Divini, quando lo sentirono, aggrottarono la fronte.


“Sigh. In ogni caso, per farlo pagheremo un prezzo davvero troppo alto.” Sospirò piano il Sovrano del Mare Orientale: “Se solo quel dannato Yun Che non fosse stato così folle, Sua Maestà non sarebbe stato costretto a prendere questa decisione!”


Quelle parole non fecero altro che scioccare ancora di più i tre Imperatori Divini. All’improvviso, le pupille dell’Imperatore Shitian si restrinsero fino a diventare sottili come aghi: “Possibile che…”


Si voltò di scatto verso l’Altare Divino. E a quel punto, il suo sguardo cominciò a tremare dal terrore.


“Cosa? A cosa ti riferisci!?”


Chiesero all’unisono l’Imperatore Xuanyuan e l’Imperatore Viola Misterioso, ma Cang Shitian non rispose. Si limitò a stringere i pugni così forte che vi si bloccò la circolazione sanguigna e divennero bianchi.


Yun Che si guardò intorno, poi scoppiò a ridere senza controllo: “Hahahaha, Imperatore del Mare Meridionale, dopo il tuo discorso arrogante speravo che mi facessi vedere qualcosa di straordinario, non solo questo guscio di tartaruga!”


“Il tuo piano sarebbe questo? Cercare di farmi morire dal ridere per la tua stupidità? Hahahaha!”


L’Imperatore del Mare Meridionale sogghignò: “Yun Che, perché non provi a indovinare per chi ho innalzato in realtà questo Altare Divino?”


“Per me, e quindi? Adesso cos’hai intenzione di fare?” rispose Yun Che, con un sorriso inquietante.


L’Imperatore del Mare Meridionale si voltò e si incamminò lentamente verso la Barriera: “Anche se questo piano è pronto da tempo, speravo di non essere costretto a utilizzarlo; speravo che l’Altare Divino venisse davvero usato solo per la cerimonia di mio figlio. Purtroppo, tu hai dimostrato di non essere un folle, ma solo un cane rabbioso. Quindi, non ho altra scelta, devo spazzare via il tuo disgusto sangue diabolico con la potenza senza pari del Mare Meridionale.”


Una volta conclusa la frase, oltrepassò la barriera e lasciò l’Altare Divino.


Dopo che li ebbe chiamati a sé con un cenno, anche gli Dei del Mare lo raggiunsero. La Barriera li lasciò passare.


Yun Che non perse tempo ad attaccare nessuno di loro, perché l’Altare Divino era incredibilmente vasto. Sarebbe stato impossibile impedire agli Dei del Mare di lasciare la Barriera, anche se avesse usato ogni tecnica a sua disposizione, figurarsi quindi l’Imperatore del Mare Meridionale.


“Credi di potermi uccidere usando solo questo ridicolo guscio di tartaruga?” sbuffò Yun Che, socchiudendo leggermente gli occhi. L’aura della Barriera dell’Imperatore del Mare era tenue, ma poteva percepire chiaramente che era pressoché impenetrabile.


La Barriera Spirituale Assoluta delle Stelle era incredibilmente potente perché era collegata alle Eredità degli Dei Stellari. Evidentemente, tuttavia, lo stesso non valeva per la Barriera dell’Imperatore del Mare. Molto probabilmente, la fonte della sua energia era proprio l’Altare Divino dove si trovavano, e l’alta torre su cui si erigeva.


“Sovrano dei Diavoli,” disse Qianye Wugu: “Ricorda ancora quello che le ho detto qualche giorno fa –”


“Taci!” Yun Che lo interruppe bruscamente, poi indicò la barriera e disse in tono sprezzante: “Yan Uno, Yan Due, Yan Tre, mettete alla prova questo guscio di tartaruga.”


I tre Antenati Yama erano impazienti di uccidere a morte l’Imperatore del Mare Meridionale per la sua arroganza e le sue offese, ma Yun Che non aveva dato loro l’ordine di attaccare neppure dopo che lui e gli Dei del Mare avevano lasciato la Barriera. Avevo le vene del volto così gonfie dalla rabbia che sembravano sul punto di scoppiare.


E quando Yun Che diede finalmente l’ordine, i tre Antenati Yama lanciarono degli ululati raggelanti, attaccando coi loro artigli spettrali la cosiddetta “barriera impenetrabile” di fronte a loro.
                                                                



