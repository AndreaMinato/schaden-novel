---
title: Capitolo 1794 – Invisibile e Inaudibile
pubDate: 2025-03-10T08:57:10.503Z
tags:
    - atg
---


Capitolo regolare, 0 in coda, 0/10 donazione
-Alstor


“Intende restare nella Regione Meridionale, Sua Magnificenza?” domandò Yan Tianxiao.


“Il Regno del Mare Profondo delle Dieci Direzioni non deve essere male.” Rispose Yun Che.


Yan Tianxiao aggrottò la fronte: “Ma Cang Shitian…”


“Non c’è nulla di cui preoccuparsi. Comportatevi pure come se fossimo nella Regione Settentrionale.” Aggiunse Yun Che: “Non siamo noi a dover stare attenti, ma Cang Shitian.”


“E la Regina Diabolica?”


“Può gestire la Regione Orientale anche da sola.” Quando lo disse, negli occhi di Yun Che comparve un piccolo bagliore. Non aveva dubitato neppure per un istante nell’abilità di Chi Wuyao di raccogliere e interpretare le informazioni, perciò era sicuro che avrebbe scoperto ben presto ciò che era successo nel Regno del Mare Meridionale e quale fosse il suo nuovo obiettivo, anche senza una sua comunicazione.


All’improvviso, lo sguardo di Yun Che divenne glaciale, e si voltò a nord-ovest.


Una fredda luce stava sfrecciando verso di lui da quella direzione. Era comparsa dal nulla, a circa cinquecento chilometri di distanza, ed era così veloce che lui l’aveva vista prima ancora di sentire il boom sonico.


Da un altro punto di vista, sembrò che quell’oggetto avesse lacerato lo spazio per cinquecento chilometri. Considerata la distanza che aveva già percorso, era ancora spaventosamente veloce, e per di più non era avvolto da quasi nessuna aura. Persino con la sua percezione spirituale, Yun Che riuscì a notare solo un rivolo di Energia Misteriosa che scomparve completamente prima che potesse esaminarlo.


Qianye Ying’er scattò in avanti per intercettare quell’oggetto, ma una pressione soffocante la fece fermare all’improvviso. Inaspettatamente, era stata Caizhi a bloccarla.


“Hmm?” Qianye Ying’er osservò con curiosità Caizhi, ma non insistette e indietreggiò di qualche passo.


“…” anche Yun Che rimase sorpreso dalla reazione di Caizhi. Ma, prima di indagare, afferrò l’oggetto e lo strinse fra le dita.


Non riusciva più a percepire l’effimera aura di pochi istanti prima.


In quanto a furtività, Yun Che era certo che al mondo nessuno fosse migliore di lui, o anche solo suo pari. Dopotutto, era sfuggito alle ricerche di tre Regioni Divine e si era introdotto nella Regione Settentrionale quando era ancora solo un Divine King, sfruttando il Fulmine Nascosto e il Riflesso Distruttore della Luna.


Eppure, chiunque avesse scagliato quell’oggetto verso di lui non aveva rilasciato quasi neppure un rivolo di aura, nonostante la forza con cui l’avesse lanciato. Era scomparso – anzi, aveva nascosto la sua aura – così rapidamente che Yun Che non avrebbe neppure visto quell’oggetto, se quella persona non l’avesse fatto brillare di proposito… e anche se l’avesse visto, probabilmente non gli avrebbe prestato alcuna attenzione.


Per quanto ne sapesse, l’unica persona lontanamente alla sua altezza sotto quel punto di vista era Hua Jin, ma solo dopo che lui l’aveva purificata con la Calamità dell’Oscurità Eterna.


“Caizhi, chi era?” domandò con curiosità Yun Che.


“Non era un nemico,” rispose Caizhi, ritraendo la sua aura ed evitando di incrociare lo sguardo di Yun Che: “Non dirò altro, quindi non chiedere.”


Yun Che si rilassò. Era impossibile immaginare quanto sarebbe stato difficile dare la caccia a qualcuno del genere.


“Va bene, nessun problema.” Rispose Yun Che: “Sono sempre felice di ricevere piacevoli sorprese da parte tua, Caizhi.”


Probabilmente, era qualche altra creatura del Regno Divino dell’Inizio Assoluto, al livello del Drago Imperatore dell’Inizio Assoluto, esperta nella furtività. Come minimo, era l’ipotesi più probabile.


Che i Draghi dell’Inizio Assoluto non siano l’unico dono che l’Imperatrice Diabolica Colpo Celeste Nemesi dei Diavoli ha lasciato a Caizhi… o meglio, a me?


“…” Caizhi non disse nulla.


Lasciandosi subito alle spalle quel mistero, Yun Che aprì la mano e osservò la sfera di luce bianca nel suo palmo. In realtà, era una piccola barriera creata con l'Energia Misteriosa del Mare Meridionale, che serviva a isolare e nascondere l’aura di ciò che conteneva. Qualcuno l’aveva distrutta quasi completamente, lasciandone solo l’ultimo strato.


Yun Che espirò, e la luce bianca scomparve completamente.


Fra le sue dita brillò immediatamente una luce dorata. Non era particolarmente intensa o abbagliante, ma in qualche modo attraversò senza fatica la mano di Yun Che e il corpo di tutti i presenti. Brillava come un sole, gettando anche in lontananza una sfumatura dorata.


Era una sfera d’oro, sulla quale erano incise parecchie rune dalla forma strana e irregolare. Tutte, tranne una, brillavano intensamente.


“Quella è… la Perla del Mare Meridionale!” balbettò Qianye Ying’er, scioccata.


Quella non era certo la prima volta che Yun Che vedeva un Artefatto Divino di quel livello. Non appena percepì la sua aura, capì che era il Ricettacolo dell’Eredità del Mare Meridionale.


La Perla del Mare Meridionale!


Sulla sua superficie erano incise in totale ventidue rune… rappresentavano le Eredità dei sedici Dei del Mare, dei quattro Sovrani del Mare, di Nan Wansheng e di Nan Guizhong. I conti tornavano perfettamente.


Come c’era da aspettarsi dal Reame Sovrano più potente della Regione Meridionale, persino il loro Ricettacolo era molto più potente di quelli del Regno degli Dei Stellari, del Regno degli Dei Lunari o del Regno Yama.


Il motivo per cui una runa era ancora opaca era che il Dio del Mare corrispondente a quell’Eredità era ancora vivo… si trattava dell’ultimo Dio del Mare sopravvissuto, Nan Qianqiu.


“Congratulazioni, Sua Magnificenza! Con questo Artefatto, l’intera Regione Meridionale cadrà in ginocchio in breve tempo! Potrebbero bastare persino pochi giorni!”


Non era una lode di circostanza. Yan Tianxiao ne era convinto, fin nel profondo del suo cuore.


Alle sue spalle, anche i Diavoli Yama e i Fantasmi Yama si inginocchiarono e non si rialzarono per parecchio tempo.


Erano venuti nella Regione Meridionale per raccogliere informazioni sulla sua forza. Neppure nei loro sogni più fantasiosi avrebbero mai immaginato che avrebbero distrutto il Regno del Mare Meridionale in un solo giorno, e sottomesso col terrore gli altri tre Imperatori Divini.


… neppure Yun Che se lo aspettava.


Per un milione di anni, la Regione Settentrionale aveva sofferto per mano delle altre tre Regioni Divine. Tutti credevano che la vergogna di essere Diavoli li avrebbe tormentati in eterno. Poi, Yun Che era comparso dal nulla, e il loro destino era cambiato così rapidamente e drasticamente che spesso si prendevano a schiaffi per essere sicuri di non star sognando. Stava persino realizzando a una velocità quasi comica le promesse che aveva fatto quando era diventato il Sovrano dei Diavoli.


Yan Tianxiao era il più potente degli Imperatori Divini della Regione Settentrionale. Adesso, si stava inginocchiando davanti a Yun Che, detestando di non potersi abbassare ancora di più. Nel suo cuore, la devozione per Yun Che aveva ormai da tempo superato quella per i Veri Diavoli che la Regione Settentrionale venerava fin dall’antichità.


Yun Che strinse le dita, e la Perla del Mare Meridionale scomparve senza alcun rumore. Fino a quando fosse stata in suo possesso, il Regno del Mare Meridionale non sarebbe mai rinato.


“Qualcuno in grado di uccidere Nan Wansheng in cinque secondi e di nascondersi così perfettamente…” mormorò Qianye Ying’er, voltandosi verso Caizhi: “Cucciola di Lupo, quella persona è un umano, o qualche antica creatura che hai trovato nel Regno Divino dell’Inizio Assoluto?”


Sarebbe stato impossibile non restare scioccati da qualcuno del genere.


Ma Caizhi non rispose. Non si degnò neppure di sbuffare con disprezzo.


La Dea distolse lo sguardo, capendo che non avrebbe ricevuto alcuna risposta. Se c’era una cosa che voleva scoprire più dell’identità di quella persona, era il motivo per cui Caizhi si ostinasse a nasconderla.


“Yun Che,” Caizhi ruppe improvvisamente il suo silenzio: “Voglio che tu sia sincero con me. Quanto sei sicuro di poter distruggere il Regno del Drago?”


“Non l’ho mai sottovalutato, se è ciò che ti preoccupa.” Yun Che non voleva mentire a Caizhi. Anzi, la sua espressione rigida si ammorbidì visibilmente quando le rivolse la parola, sebbene fossero di fronte a parecchie persone: “La Regione Settentrionale è più potente che mai, ora che può contare anche su di te e i Draghi dell’Inizio Assoluto. Tuttavia, distruggere il Regno del Drago è ancora un’impresa praticamente impossibile, senza neppure tenere conto del resto della Regione Occidentale e dei suoi altri cinque Reami Sovrani.”


“Detto questo…” Yun Che cambiò improvvisamente tono e si lasciò sfuggire una risata seria: “Ci sono io. Non serve altro.”


In altre parole… anche con tutte le forze a loro disposizione, sarebbe stato impossibile distruggere il Regno del Drago.


Ma lui ne era in grado!


Tutti i presenti, uomini e donne, sobbalzarono e restarono senza fiato. Quella dichiarazione sarebbe stata considerata folle, se a pronunciarla fosse stato chiunque altro, ma Yun Che? Negli occhi di tutti i Diavoli Yama si accese una fiamma oscura.


“So che possiedi un’Anima di Drago molto speciale, ma davvero non c’è nient’altro?” domandò Caizhi, ancora con un’espressione cupa.


“Lo scoprirai quando sarà il momento.” Yun Che accennò un sorriso: “Non preoccuparti per me. Se non fossi stato certo di poter vincere, non avrei mai lasciato la Regione Settentrionale.”


“Umpf.” Caizhi sbuffò e lo fulminò con lo sguardo: “Sai che la Sorellona, anni fa, mi disse che non ci si deve mai fidare quando dici di non preoccuparsi per te?”


“Ehm…” Yun Che si sfregò la punta del naso senza rendersene conto.


“Quale sarà la tua prossima mossa?” domandò Qianye Ying’er.


“Aspettiamo.” Rispose semplicemente Yun Che. Era sicuro che Chi Wuyao avrebbe preso la decisione migliore, una volta ricevuta notizia dell’accaduto.


“Quindi… cosa vuoi farne di lui?” Qianye Ying’er lanciò un’occhiata a Nan Qianqiu: “Vuoi una mano? Sono molto più brava di te a torturare la gente.”


Nan Qianqiu venne colto da uno spasmo, come se fosse ancora in grado di muoversi.


L’espressione tranquilla di Yun Che scomparve all’istante. Strinse la piccola mano di Caizhi e le disse: “Dammi solo un momento.”


Whoosh!


Comparve un turbine nero, e il cranio di Nan Qianqiu passò dalla stretta di Yan Uno a quella di Yun Che. Poi, scomparvero entrambi oltre l’orizzonte.


La Capitale del Mare Meridionale, ormai, si era completamente dissolta in un cumulo di macerie nere. Era quasi impossibile trovare traccia della sua passata prosperità, persino vedendola dall’alto.


Yun Che volò a lungo, prima di scendere verso terra. Mentre atterrava, scaraventò con forza contro il terreno il Dio del Mare.


Bang!


Nan Qianqiu non aveva ancora perso la sua Eredità Divina, ma i suoi nervi erano distrutti e le sue Vene Misterioses gravemente danneggiate. C’era a malapena uno strato di Energia Misteriosa innata a proteggerlo. Quindi, semplicemente venendo scagliato a terra si ruppe molte ossa, e dal suo corpo zampillò una fontana di sangue.


Nan Qianqiu finalmente riuscì a muovere un po’ i suoi muscoli, siccome nessuno lo stava più immobilizzando. Il principe si rialzò in piedi, ma subito dopo barcollò e cadde di nuovo a terra come se fosse morto. Dopo alcuni spasmi, non riuscì più neppure a trovare la forza di muovere un dito.


Nan Qianqiu si voltò lentamente e vide il minaccioso volto di Yun Che. Era ai piedi dell’uomo che aveva schiacciato il Regno del Mare Meridionale, un vero e proprio Diavolo che aveva spaventato a morte tre Imperatori Divini. Affermare che si sentiva come se fosse alle porte dell’inferno sarebbe stato riduttivo come nient’altro al mondo.


“Yun… Che…” balbettò: “Il tuo… destino… sarà mille… no… centomila volte peggiore del mio! Il Regno del Drago… non si fermerà finché non morirai…”


Non implorò, sebbene fosse terribilmente disperato. Era sul punto di svenire e terrorizzato, ma anche in quelle condizioni capiva che Yun Che non l’avrebbe mai risparmiato. Se avesse implorato pietà, non avrebbe fatto altro che umiliarsi.


Tuttavia, capiva come mai Yun Che gli avesse riservato un trattamento così “speciale”. Non lo aveva mai incontrato prima, e in teoria l’uomo che odiava di più nella Regione Meridionale era suo padre, non lui.


Non che fosse abbastanza lucido da riflettere e cercare la risposta, in quel momento.


Yun Che calpestò la schiena di Nan Qianqiu, spezzando la sua spina dorsale come un rametto. Nan Qianqiu gridò. Quel colpo fu talmente violento che nel terreno sotto di lui si aprì un piccolo cratere. Si rannicchiò come un gamberetto per il solo dolore che attraversò il suo corpo, e il suo sangue creò rapidamente una pozza tutt’intorno.


Tutto il suo corpo si ricoprì di sudore freddo, come se gli stesse piovendo addosso. Il contrasto fra la sua pelle cinerea e il sangue scarlatto lo faceva sembrare un cadavere senza vita da tempo. Ogni suo muscolo era colto da spasmi di dolore, e i rochi rumori che fuoriuscivano dalla sua gola potevano essere a malapena considerati umani.


Un dolore infernale lo tormentava, ed era ormai sull’orlo dell’abisso della morte. Ma in qualche modo – forse proprio perché non aveva più nulla da perdere – Nan Qianqiu riuscì a dare la più grande dimostrazione di coraggio della sua vita, trattenendosi dall’implorare una morta rapida. Al contrario, cercò di sollevare lo sguardo e incrociare un’ultima volta quello di Yun Che, per poterlo maledire un’ultima volta con gli insulti più rancorosi che conosceva, guardandolo dritto negli occhi.


Quando finalmente ci riuscì, senza capire quando fosse arrivata, vide accanto a Yun Che una ragazza dall’aura verde.


Il suo volto era meraviglioso quanto quello di una dea, e i suoi occhi erano così puri da sembrare impossibili da corrompere. Eppure, brillavano con dolore e un odio indescrivibile.


Uno Spirito… del Legno?


Non riusciva più a usare la sua percezione spirituale, ma avvertì comunque la sua aura inconfondibile.
                                


                                



