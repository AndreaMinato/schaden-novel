---
title: Capitolo 2057 - Oscure Maree  
pubDate: 2025-03-25T14:56:27.053Z
tags:
    - atg
---


Capitolo regolare,
-Schadenfreude




Uno spazio… completamente immobile!?


Questo era un concetto che non esisteva affatto nella consapevolezza di Yun Che.  


Secondo Hua Caili, lei era nata oltre diecimila anni fa, ma il tempo per lei era trascorso solo per diciannove anni. Stava forse dicendo che era stata sigillata o congelata per tutto il resto del tempo?


No! Sigillo e "assoluta immobilità" potevano sembrare simili a prima vista, ma in realtà erano due concetti completamente diversi. Il secondo era… al di là del concetto di tempo e di tutto ciò che riguardava il mondo. Era un mondo di "nulla" che trascendeva ogni cosa.


Era raro vedere un’espressione del genere sul volto di Yun Che, e Hua Caili la trovava più adorabile di qualsiasi altra cosa. “Questo è uno dei segreti più grandi della Terra Pura. Nel Regno Divino della Distruzione Celeste, solo mio padre, mia zia e io lo sappiamo. Ufficialmente abbiamo dichiarato che nonna Ling Xian abbia congelato il mio corpo nella sua sala divina usando il suo ghiaccio divino speciale. Non abbiamo mai rivelato una sola parola sulla ‘Culla’ a nessuno”.  


Hua Qingying si toccò la fronte con le dita. Se sai che è un segreto così importante, allora perché l’hai raccontato a un estraneo?!  


Yun Che la fissò per molto, molto tempo. All’inizio, Hua Caili pensò che fosse semplicemente sbalordito dal concetto di "spazio di assoluta immobilità". Tuttavia, le parole che gli uscirono dalla bocca furono: “Hai… diciannove anni?”


Era persino più giovane di Yun Wuxin…


“Esatto”.


La giovane si accarezzò le guance e gli sorrise in modo provocatorio. “Sei tu che hai insistito a chiamarmi sorella maggiore. Non ti ho costretto io! Hehehe”.


Diciannove anni…


Alla Semi Estinzione Divina…


Davvero…


Yun Che possedeva una costituzione sacra e insuperabile, eppure perfino lui rimase scioccato da questa rivelazione.


Chi avrebbe mai immaginato che qualcuno con quell’aspetto e quel temperamento potesse essere un mostro che sfidava ogni immaginazione? Lui stesso non concepiva come le parole "diciannove anni" e "stadio della Semi Estinzione Divina" potessero essere affiancate[1].


Anche considerando ciò che sapeva dell’Abisso, dubitava che ci fosse qualcuno che potesse competere con lei.


In futuro avrebbe ottenuto risultati inimmaginabili.


Non stava "rapendo" una qualsiasi Figlia Divina. Questa era una donna destinata a passare alla storia come una delle più grandi, se non la più grande, donna nella storia dell’Abisso.


Ciò che provò dopo lo shock fu comprensione.


Finalmente capì perché Hua Caili fosse così innocente, pura e inesperta. Aveva… solo diciannove anni.


Ignorando il suo tono provocatorio, Yun Che chiese preoccupato: “Perché hai avuto bisogno di ‘dormire’ per così tanto tempo? È a causa della… crisi letale che hai incontrato fin dalla nascita?”


“Sì”. Hua Caili annuì. Era felice che la sua prima domanda non riguardasse la sbalorditiva Culla, ma la sua sicurezza. Era molto contenta di vedere preoccupazione trasparire dal suo sguardo. “Mia madre è mancata il giorno in cui sono nata. Il cognome ‘Qu’ in realtà è il cognome di mia madre”.


“Perché è mancata?” Chiese Yun Che.


Gli occhi di Hua Caili si offuscarono leggermente mentre rispondeva con voce sommessa: “Mio padre ha detto che era gravemente malata… ma so che non è vero. Né mio padre né mia zia mi hanno mai detto la verità, non importa quante volte ho provato ad insistere”.


Hua Qingying: “…”


“Mio padre mi ha detto che la ‘malattia’ di mia madre ha fatto sì che io nascessi con i meridiani danneggiati dalla testa ai piedi, le vene misteriose innate rotte e persino un’anima spezzata… se quel giorno mio padre e mia zia non avessero avuto con sé la Giada della Preghiera Celeste, sarei morta sul colpo”.


“Tuttavia, la Giada della Preghiera Celeste poteva solo tenermi in vita per un po’. C’era un solo modo in cui avrei potuto sopravvivere e riprendermi dalle mie gravi ferite… la rigenerazione del potere e dell’anima di un Vero Dio”.


“Inoltre, questo potere e questa anima dovevano provenire dal mio parente di sangue più stretto, cioè i miei genitori o, un fratello o una sorella degli stessi genitori”.


Hua Qingying chiuse lentamente gli occhi nel tentativo di reprimere quel vecchio ricordo.


“…” Anche le sopracciglia di Yun Che fremettero impercettibilmente.


“Tuttavia, mia madre era morta e non avevo fratelli o sorelle degli stessi genitori. Quindi, mio padre era l’unico che poteva salvarmi… e solo se fosse diventato un Vero Dio”.  


“Questa ‘rigenerazione’ non poteva nemmeno essere fatta completamente e immediatamente. In sostanza, è il sacrificio dell’energia originaria e dell’anima per guarire un altro. Persino il fisico e l’anima di un Vero Dio potrebbero subire danni irreparabili se si fanno troppi tentativi, per non parlare del fatto che la persona malata difficilmente potrebbe sopportarlo”.


A questo punto, Yun Che aveva più o meno capito cosa era successo.


“Quindi, mio padre mi portò nella Terra Pura e chiese che fossi collocata nella ‘Culla’… dopo aver ottenuto il permesso dallo zio Monarca Abissale, mio padre tornò nel Regno Divino della Distruzione Celeste, ereditò l’origine divina e divenne il nuovo Divino Reggente”.  


“Dopo essersi fuso con l’origine divina della Distruzione Celeste e divenuto un Vero Dio, mio padre mi tirò fuori dalla Culla e mi rigenerò. Ogni volta che eseguiva una rigenerazione, le mie condizioni si ristabilizzavano per un anno, e i miei meridiani, le vene misteriose e l’anima tornavano al loro stato originario. Tuttavia, aveva bisogno di riposare cinquecento anni per riprendersi dal suo sacrificio”.


"E così, padre mi curava ogni cinquecento anni circa e mi riportava nel Regno Divino della Distruzione Celeste. Quando l’anno terminava, mi riportava nella Culla."


"In questo modo, sono passati diecimila anni, anche se sono sembrati solo diciannove per me."


"Capisco." Yun Che abbracciò la sua vita sottile e fragile con uno sguardo affettuoso. “E pensare che tu abbia sofferto una tale tragedia fin dal momento in cui sei nata, e io non c’ero per proteggerti."


Sospirò leggermente e aggiunse con un tono un po' malinconico: "Quindi… tra qualche mese te ne andrai? Tornerai nella Culla e non ci rivedremo prima di altri cinquecento anni?"


"No." Hua Caili ricambiò l’abbraccio e baciò la sua guancia, vedendo quanto si sforzasse di trattenere la delusione e il dolore. "Nove mesi fa, padre ha completato l’ultima rigenerazione, riportando completamente alla normalità i miei meridiani, le vene misteriose e l’anima. Non dovrà più sacrificarsi per me."


"L’ultima volta che ho lasciato la Terra Pura, nonna Ling Xian mi ha persino regalato un mare di Fiori Nuvole Arcobaleno come augurio. Ecco perché ti ho incontrato nel momento migliore possibile… fratellone Yun."


Lo aveva chiamato così con le labbra a pochi centimetri dal suo orecchio, dandogli la sensazione di sciogliersi.


Nella sua vita aveva avuto molti "fratelloni". Dopotutto, nonostante fosse nata oltre diecimila anni fa, era ancora estremamente giovane. Eppure stavolta il cuore le stava battendo forte e il suo viso si scaldò. Imbarazzata, nascose il volto nella curva del suo collo, evitando di incrociare il suo sguardo.


Hua Caili sentì la tensione abbandonare il corpo di Yun Che all’istante. Quando rispose, non c’era più traccia della delusione e della tristezza di prima: "Mi hai spaventato… fortunatamente ti ho incontrato nel momento perfetto."


"Anche se sono solo, senza potere o influenza, e con una coltivazione debole…" la strinse forte, sollevò leggermente la testa e dichiarò con fermezza: "Giuro che darò tutto me stesso per proteggerti per il resto della tua vita."


"Mm." Hua Caili chiuse gli occhi e fece un giuramento simile nel suo cuore: E io farò tutto il possibile per proteggerti… qualunque cosa debba affrontare.


"Mmh? Mi credi così facilmente?" Yun Che sogghignò. "Tu sei la più nobile Figlia Divina e io sono solo una nullità senza nemmeno un villaggio da chiamare mio. Non hai paura che io sia davvero un imbroglione che ha sempre avuto cattive intenzioni verso di te?"


"Un imbroglione? Hmm…" Finse di riflettere seriamente. "E cosa potrei mai darti che ti spingerebbe a rischiare la vita ancora e ancora, oh caro imbroglione?"


"Possiedi già il mio corpo, il mio cuore e la mia vita." Disse con innocenza, ma anche serietà. "Cos’altro vuoi da me? Parla! E ti darò tutto."


"…" Yun Che rimase senza parole per un attimo, poi chiese di nuovo, sommessamente: "Se un giorno facessi qualcosa che ti ferisse… cosa faresti?"


Il respiro della giovane si interruppe per un secondo. Sollevò bruscamente la testa e lo fissò intensamente, stringendogli il collo mentre le labbra si incurvavano in un broncio. "Tu… non starai pensando di scappare di nuovo, vero? Me lo hai promesso così tante volte!"


"No, no." Yun Che negò subito. "È solo che mi preoccupo… e se un giorno facessi qualcosa di davvero brutto… qualcosa che ti ferisse profondamente…"


Hua Caili si rilassò e ritrovò il suo sorriso luminoso. "Finché non mi abbandonerai, non ti biasimerò mai, qualunque cosa tu faccia… e poi, non credo nemmeno per un secondo che mi ferirai mai."


"Se proprio devo dire una cosa…" La sua voce divenne improvvisamente flebile come il ronzio di un zanzara. "Beh, hai già fatto la peggiore, pervertito."


Poi si chinò e gli diede un morsetto sul collo, lasciandogli un segno.


Yun Che smise di parlare. Il suo petto si sollevò pesantemente un paio di volte, e le braccia attorno a Hua Caili si strinsero ancora un po’. Poi, quasi impercettibilmente, si rilassò.


Nonostante fosse completamente sveglia, Hua Caili si rifiutava ancora di alzarsi. A Yun Che andava bene che si comportasse come un koala pigro.


Il momento intimo durò ancora un po’, prima che Yun Che chiedesse: "Allora, com’è la Culla? Dev’essere incredibile, vero?"


La Culla era ovviamente un tabù, ma era normale che un essere umano fosse curioso, specialmente considerando quanto grande fosse questo segreto.


La risposta di Hua Caili, però, lo sorprese: "A dire il vero, non so come sia fatta."


Yun Che: "…?"


"Ogni volta che sto per entrare nella Culla, mi trovo davanti a una barriera sigillata. Lo zio Monarca Abissale mi dice di chiudere gli occhi e… al massimo in un respiro di tempo, mi dice di riaprirli."


"Dal mio punto di vista, ho chiuso gli occhi solo per un respiro di tempo al massimo. Ma quando li riapro, sono già passati cinquecento anni."


Non aveva potuto percepire lo scorrere del tempo perché la Culla era "completamente immobile".


"Davvero non sentivi… nulla?" mormorò Yun Che. La descrizione di Hua Caili sembrava confermare che lo spazio della Culla fosse davvero "completamente immobile".  


Ma… poteva davvero esistere un "tempo bloccato" in questo mondo?


"Esatto. Non sentivo nulla." Hua Caili spiegò senza riserve: "Una volta ho nascosto un petalo nel palmo della mano e ho sbattuto le palpebre come al solito. Quando mi sono girata, mio padre era invecchiato di altri cinquecento anni, ma il petalo del Fiore Nuvola Arcobaleno nel mio palmo non era cambiato per niente. Persino la posizione e la dimensione della rugiada su di esso erano identiche."


Yun Che sospirò ammirato. "E pensare che un posto così incredibile esista davvero in questo mondo."


Poi, seguendo la linea di pensiero, fece la domanda successiva: "Ma come diavolo si crea uno 'spazio di assoluta immobilità'? Nemmeno il mio maestro mi ha mai parlato di una cosa così straordinaria."


Hua Caili rifletté un momento prima di rispondere: "Non lo so, ma credo che padre una volta abbia detto…"


"Caili. Non dovresti parlare dei segreti della Terra Pura."


Hua Qingying non poté più trattenersi e le inviò un ordine freddo direttamente nelle orecchie.


"Mmh? Cosa succede?"


Hua Caili tirò fuori la lingua e sussurrò: "La zia non vuole che te lo dica. Che cattiva."


Hua Qingying: "…"


Yun Che aggiustò rapidamente la postura e disse seriamente: "La zia… voglio dire, la signora, ha ragione. Nessuna leggenda o registro dell’Abisso menziona la 'Culla'. Deve essere un segreto supremo della Terra Pura. Ho sbagliato a chiedere."


"Sì, sì, sono la ragazza più ubbidiente della zia." Hua Caili annuì, poi avvicinò le labbra all’orecchio di Yun Che e sussurrò, credendo che sua zia non potesse sentirla: "Te lo dirò di nascosto quando non ci sarà."


Hua Qingying: "~!@#￥%…"


"Emh…" Yun Che preferì rimanere in silenzio e non fare altre domande. Ma questo non placò l’agitazione nel suo cuore.


Molto tempo dopo, si destò dalle sue riflessioni e chiese a Li Suo: "Quanto ricordi della Perla dell’Eternità, Li Suo?"


Li Suo capì cosa voleva sapere. Rispose direttamente: "Frammenti incompleti. Ma posso dirti con certezza che va oltre il potere della Perla dell’Eternità."


Yun Che aggrottò leggermente le sopracciglia: "Sei sicura?"


Li Suo rispose: “L’interferenza della Perla dell’Eternità sul tempo esiste solo all’interno del suo spazio unico, il ‘Reame Divino dell’Eternità Celeste’. Dentro di esso, è possibile comprimere o espandere le leggi del tempo, facendo sì che il tempo scorra più veloce o più lento rispetto al mondo esterno.”


“Tuttavia, anche se il tempo viene compresso al limite assoluto e rallenta fino a quasi fermarsi, continua comunque a scorrere, lentamente ma inesorabilmente. Non può mai essere fermato, figurarsi invertito.”


“Questo perché ‘fermare il tempo’ o ‘invertirlo’ sono fenomeni di ordine inverso che sfidano completamente le leggi temporali. Non dovrebbero, e non potrebbero, esistere.”


Yun Che rifletté un attimo. “Ma una volta il flusso del tempo è stato invertito una volta…”


“Lo so.” Li Suo non sembrò sorpresa. “Ho ascoltato l’intera conversazione tra te e la Dea Ancestrale. So anche come ha creato l’Artefatto del Fato che ha invertito il tempo per te.. Ma… stiamo parlando della Dea Ancestrale, l’entità che ha plasmato tutte le leggi del Caos Primordiale, nemmeno lei può infrangere molte leggi esistenti. Ha pagato un prezzo enorme per invertire il tempo, no?”


Yun Che sapeva bene quale fosse stato quel prezzo.


“In conclusione, l’arresto temporale non può esistere nel dominio della Dea Ancestrale”, dichiarò fermamente Li Suo, usando la sua conoscenza delle leggi del tempo come prova.


“Ma il fatto è che nella Terra Pura esiste una ‘Culla’ dove ‘lo spazio è completamente immobile’...”, mormorò Yun Che pensieroso. “Credi che Hua Caili stia mentendo o esagerando?”  


Li Suo non sapeva come rispondere, quindi rimase in silenzio.  


Yun Che non poté fare a meno di sentirsi ancora più scosso. Perché la Culla di cui parlava Hua Caili trascendeva persino la conoscenza di una Dea della Creazione.


Se persino il più potente artefatto temporale, la Perla dell’Eternità, non poteva compiere questo prodigio, come diavolo poteva la Terra Pura…


Aspetta… artefatto del tempo?


“A cosa stai pensando?” Li Suo percepì il tremito della sua anima.  


Yun Che continuava a riflettere mentre rispondeva: “Ricordi cosa ha detto la Regina Diabolica riguardo allo Specchio Infernale e alla Perla Diabolica prima che mi gettassi nell’Abisso? I ricordi che ha ottenuto dall’anima diabolica del Nirvana?”


“Vagamente”, rispose Li Suo. “Ma non ricordo i loro nomi. Sono artefatti della razza dei diavoli.”


“I loro nomi non sono importanti.” La voce di Yun Che si fece gradualmente più grave. “La Regina Diabolica ha intravisto il bagliore di uno specchio nei ricordi di Mo Beichen. Per questo ha sospettato che il Monarca Abissale abbia usato lo “Specchio Infernale” perduto dell’antica razza dei diavoli per creare un passaggio per connettersi al nostro universo. Dato che la ‘Perla Deiabolica’ è caduta nell’Abisso insieme allo ‘Specchio infernale’, è altamente probabile che si trovi ancora qui.”


“Ci deve essere equilibrio tra gli artefatti degli dei e dei diavoli. Ecco perché la regina credeva che la perla fosse un artefatto del tempo dei diavoli.”


Li Suo capì cosa intendeva: “Quindi, pensi che la ‘Perla Diabolica’ sia finita nelle mani del Monarca Abissale, e che l’abbia usata per creare la ‘Culla’?”


Dopo un lungo silenzio, Yun Che rispose lentamente: “È la possibilità più plausibile con le informazioni a disposizione.”


Tuttavia…


La Perla dell’Eternità era classificata al quarto posto tra i Tesori Celesti del Profondo.  


Anche se la "Perla Diabolica" fosse un artefatto temporale dello stesso livello, il fatto che non comparisse tra i Tesori Celesti implicava che i suoi poteri temporali fossero inferiori a quelli della Perla dell’Eternità.


Se persino quest’ultima non poteva fermare il tempo, come poteva la Perla Diabolica riuscirci?


Fu in quel momento che Li Suo intervenne: “Qualunque metodo abbiano usato per fermare il tempo, non possono averlo fatto rispettando le leggi temporali e divine.”


“Per sfidare le leggi celesti e infrangere un tabù… devono aver pagato un prezzo enorme.”


“Un prezzo?” Yun Che ridacchiò lievemente. “Il Monarca Abissale esiste dalla creazione dell’Abisso stesso, e vive ancora oggi. Nessuno ha mai eguagliato il suo potere, la sua posizione o la sua reputazione. Quanto alla Terra Pura, è il ‘reame celeste’ di questo mondo. Che prezzo potrebbe mai aver…”


La sua voce si interruppe di colpo.


La conclusione a cui giunse lo colpì come una saetta.


Ora che ci pensava, un prezzo era stato pagato, no? Era un fenomeno apparso moltissimo tempo fa, e che peggiorava di millennio in millennio. Qualcosa che preannunciava il crollo della ruota del tempo dell’Abisso, e persino dell’Abisso stesso…


La Marea Nera del Tempo!




Nota del traduttore inglese:
E io che pensavo Yun Che si sentisse in colpa per aver dormito con una trent’anni più giovane. Che ingenuità!


Nota mia: lol




HOMEPAGE

