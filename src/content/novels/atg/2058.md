---
title: Capitolo 2058 - Semidea Caili
pubDate: 2025-03-31T07:56:00.589Z
tags:
    - atg
---


Capitolo regolare,
-Schadenfreude


“A cosa stai pensando?”


Il mare spirituale di Yun Che si agitava con violenza, mostrando perfino una traccia di “paura”.


Dopo molto tempo si calmò per poi dire lentamente: “Ho un’ipotesi quasi folle. Così folle che sfida ogni logica.”


Eppure aleggiava nel profondo del suo cuore.


Li Suo rispose: “Anche così, sembra che sia questo ad averti scosso così tanto.”


Yun Che si calmò e riorganizzò lievemente le sue parole: “Ricordi il fenomeno particolare dell’Abisso di cui ha parlato la Regina Diabolica dopo aver estratto i ricordi di Mo Beichen, la Marea Nera del Tempo?”


La descrizione della Regina Diabolica di allora era chiaramente riflessa in questo momento:


…


“Per l’abisso però è un’altra storia. Forse perché si è liberato dalle leggi della dea ancestrale, ma il ciclo del tempo non è costante. A volte scorre più velocemente, altre volte più lentamente, come un tipo di marea.”


“Per dirla in termini semplici, a volte accelera e altre volte rallenta.”


“Se la ruota del tempo di un mondo inizia a perdere il controllo, allora significa… che ogni altra legge sta iniziando a crollare.”


“Non solo, il fenomeno si sta intensificando sempre di più. All’inizio, la marea nera del tempo avveniva solo una volta ogni duemila anni e la differenza di tempo era abbastanza piccola da non preoccupare troppo. Tuttavia, il periodo di tempo tra ogni marea si sta abbreviando sempre di più, con una magnitudine maggiore.”

“Per farla breve, l’ultima marea nera del tempo è avvenuta solo un paio di secoli fa ed è stata dieci volte più intensa rispetto a prima.”


…


“Me lo ricordo.” Rispose Li Suo. “Ricordo anche che l’attuale Abisso è nel periodo più veloce e il flusso del tempo scorre dieci volte più rapidamente rispetto al Regno degli Dei. I brevi cinquant’anni rimasti per te sono cinque nel Regno degli Dei.”

“Allora c’è una possibilità…” Yun Che esitò. “La Marea Nera del Tempo non è comparsa perché si sono liberati dalle leggi della Dea Ancestrale come immaginava la Regina Diabolica, ma piuttosto perché qualcuno ha usato qualche metodo per distruggere… no, forse assorbire il potere della ruota del tempo, causando così il graduale collasso delle leggi del tempo.”


Se c’era qualcuno dotato di un potere simile nell’Abisso, molto probabilmente sarebbe stato il Monarca Abissale che doveva aver usato l’antico artefatto diabolico perduto, la “Perla Diabolica”.


Per quanto riguardava la “Culla”, era un concetto del tempo che non sarebbe dovuto esistere secondo Li Suo. Se fosse davvero apparsa, ci sarebbe dovuto essere un prezzo da pagare per questo estremo tabù.


Distruggere gradualmente le leggi del tempo di un mondo… ci si poteva immaginare il costo e la gravità di questo tabù.


“Stai dicendo che il Monarca Abissale ha usato qualcosa come la Perla Diabolica per creare la Culla a costo di distruggere le leggi del tempo di questo mondo?”


Li Suo rifletté per un momento e poi continuò velocemente: “Sembra davvero irragionevole. L’Abisso è stato creato dal Monarca Abissale e ne è stato il sovrano fin dall’inizio. Dovrebbe essere la persona più motivata a stabilizzare l’Abisso.”

“Non è possibile, né ragionevole per lui essere disposto a distruggere il mondo per salvare la Figlia Divina di un Regno.”

“No, no.” Yun Che rispose: “dato che il Divino Reggente Pittore dei Cuori sa che l’unica cosa che poteva salvare Hua Caili era la ‘Culla’, questo significa che la ‘Culla’ esisteva già da molto tempo o che è sempre esistita.”

“Salvare Hua Caili è stato solo un suo utilizzo momentaneo.”


“Perfino per una Dea della Creazione come te l’idea di fermare il tempo è un tabù, così se è sempre esistito, ha da sempre eroso le leggi del tempo dell’Abisso.”


Li Suo non era d’accordo: “Se la tua ipotesi è corretta, allora perché il Monarca Abissale ha creato la ‘Culla’ se c’era un prezzo così alto da pagare?”


“...” Yun Che sospirò. “Bella domanda.”


“Dato che non hai nessun indizio e pensi che sia folle, perché il tuo mare spirituale tremerebbe per questo?”


“Perché ho ripensato a qualcos’altro.” Disse lentamente Yun Che e il ricordo di qualche mese fa divenne più chiaro. “Nel Regno Divino dei Qilin, il Qilin Divino ha detto qualcosa prima di scomparire…”


…


“Il tuo arrivo è stata la sorpresa più piacevole che abbia ricevuto da molto tempo. È perché finalmente potrò ripagare il Dio della Creazione degli Elementi per il suo dono e potrò morire senza rimpianti.”


“Per quanto riguarda salvare l’Abisso… l’Abisso è destinato a venire distrutto. Nessuno può salvarlo, nemmeno tu.”


“Tutto ciò che devi ricordare è che l’Abisso è destinato a venire distrutto e che la sua ossessione è la cosa più terrificante che nessuno può sfidare. Il motivo per cui ho cercato di sopravvivere fino ad ora è perché desidero assistere a quel giorno, per quanto sia riluttante e impotente.”


…


“La sua ossessione è la cosa più terrificante che nessuno può sfidare…”


Yun Che ripeté questa frase più e più volte, perché questa descrizione del Monarca Abissale era molto diversa da tutte le altre voci che aveva sentito.


Ogni volta che la gente dell'Abisso parlava del Monarca Abissale, provava sempre un'ammirazione infinita per lui. Soprattutto quando Hua Caili menzionava "zio Monarca Abissale"; mostrava immediatamente un rispetto genuino e un senso di familiarità.


Il Qilin Divino era stato esiliato nel suo regno e i Cavalieri Abissali venivano inviati per monitorarlo a intervalli regolari. Era possibile che non si trattasse di uno scontro di idee, ma piuttosto del fatto che conosceva uno dei segreti proibiti del Monarca Abissale?


Ad esempio, la natura e il costo della "Culla"...


Come Li Suo, anche Yun Che trovava la sua congettura davvero assurda.


Tuttavia, la Perla Diabolica, la Culla, la Marea Nera del Tempo e le parole del Dio dei Qilin... in quell'istante si collegarono tra loro. Si impressero nel profondo del suo cuore e vi rimasero nonostante cercasse di respingerle con la ragione.


Sembrava che ci fosse una sorta di potere o di "suggerimento" che lo spingeva a credere in questa speculazione inspiegabilmente terrificante.


Rifletté... Se questa ipotesi era davvero vicina alla verità, allora, se al suo posto, per quale motivo avrei creato senza esitazione una "Culla" in grado di fermare il tempo al costo del collasso di un intero mondo...


Dopo un lungo periodo di incertezza, scacciò via tutti quei pensieri. "Lasciamo perdere, non mi devo fare distrarre da questo tipo di tensione aggiuntiva."


"Inoltre, se la Marea Nera del Tempo potesse eruttare il prima possibile e causare il collasso completo della ruota del tempo dell'Abisso entro questi cinquant'anni... mi risparmierebbe un sacco di problemi."


"Allora scompariresti per sempre anche tu con il collasso dell'Abisso."


"Non importa." Yun Che sorrise in modo inspiegabile, "Così espiereii miei peccati."


"..." Li Suo percepì che le sue parole non erano solo una battuta scherzosa.


"Sicuramente rimarrai deluso." Li Suo disse lentamente, "Dopo tutto, questo è anche il grande mondo creato dalla Dea Ancestrale. Anche se le leggi fondamentali del tempo si stanno gradualmente spezzando, non crollerà così facilmente. E prima che collassi, appariranno varie 'calamità'. L'Abisso chiaramente non ha ancora raggiunto un tale stato."


"Tuttavia, a giudicare dall'intensità delle fluttuazioni della ruota del tempo al giorno d'oggi, l'arrivo delle calamità è vicino. Forse sarà tra diecimila anni, o forse solo mille. Non mi sorprenderei nemmeno se arrivassero proprio ora."


Questo era il motivo per cui il Monarca Abissale era stato così ansioso di aprire il passaggio abissale verso il Regno degli Dei in questi ultimi anni.


Yun Che aggrottò violentemente le sopracciglia e chiese: "Se le calamità mondiali innescate dalla Marea Nera del Tempo dovessero abbattersi, quanto tempo impiegherebbe l'Abisso a collassare completamente?"


Li Suo rifletté a lungo prima di sussurrare dolcemente: "Entro cento anni."


Yun Che sussultò. "Così presto!"


Il piano dell’esistenza e dell’estinzione erano stati creati nello stesso momento. Erano esistiti per così tanto tempo che non c'era modo di risalire alle loro origini. L'arrivo del Monarca Abissale aveva trasformato il mondo dell'Estinzione nell'Abisso, ed erano passati milioni di anni da allora.


Non era un piccolo pianeta o reame stellare. Quando un piano così enorme iniziava a collassare, impiegava solo cento anni per collassare completamente.


Le parole successive di Li Suo lo inquietarono nel profondo.


"Ciò che mi preoccupa di più è che se questo piano collassasse, le tempeste dimensionali e il collasso dell'ordine potrebbero influenzare un altro mondo."


Un piccolo mondo con centinaia di milioni di esseri viventi era solo un granello di polvere nel vasto mondo, ma la tempesta dimensionale generata dal suo collasso era incredibilmente terrificante.


E se un piano così enorme collassasse...


"O forse mi sto solo preoccupando per nulla."


Yun Che aveva solo fatto un’ipotesi sulla Marea Nera del Tempo che persino lui stesso considerava "folle". Tuttavia esisteva davvero da molto tempo.


Se le calamità e il collasso erano destinati ad arrivare, il suo mondo ne sarebbe rimasto fuori?


…


"Fratellone Yun, fratellone Yun?"


Hua Caili agitò le sue dita delicate davanti al suo viso. Gli occhi di Yun Che si concentrarono rapidamente e tese la mano per afferrare la mano morbida come la giada della giovane donna.


"Sembravi assorto poco fa." Hua Caili inclinò la bocca e disse deliberatamente senza abbassare la voce: "Non è che in realtà eri spaventato da mia zia, vero?"


Ovviamente, non poteva nemmeno immaginare che shock avesse generato quando aveva menzionato casualmente la "Culla" dopo aver raccontato il suo passato.


"Come potrebbe essere?" Yun Che si affrettò a difendersi, quasi terrorizzato: "Ho sentito parlare della signora Fata della Spada fin da quando ero piccolo, e poterla incontrare è già una benedizione di tre vite. Se non mi avesse salvato, sarei perito tra gli artigli di quella bestia abissale. Non ho altro che gratitudine e rispetto per la signora Fata della Spada."


Hua Caili finalmente non riuscì a trattenere una risatina.


Si morse il labbro e disse sorridendo: "Va bene, smettila con le tue lodi. Mia zia è naturalmente fredda di carattere, quindi anche se la lodassi per altre sei ore non si degnerebbe di darti attenzione."


"Parlo dal profondo del cuore." Disse seriamente Yun Che.


"Certo, certo, certo." Hua Caili strofinò la guancia contro Yun Che, mostrando a sua zia quanto fosse infatuata di lui. "Ti dirò un segreto. Mia zia in realtà non è come dicono tutte le voci."


"Eh?" Yun Che non sembrava molto a suo agio con questa conversazione.


Hua Caili spiegò: "Zia è conosciuta da molti come la Fata della Spada Senza Cuore e lei stessa ha detto che coltiva la Via della Spada Senza Cuore, ma io so più di chiunque altro che in realtà è la persona più gentile e affettuosa del mondo. La sua reputazione di essere spietata è dovuta al fatto che in gioventù era ossessionata solo dalla spada e indifferente a tutto il resto, ecco perché agli altri sembra così distaccata."


"Ma ho sempre saputo quanto bene mi trattasse. È mia zia e la mia maestra. Era sempre al mio fianco ogni volta che uscivo dalla 'Culla' della Terra Pura e non si è allontanata quasi mai da me.”


"Tua zia ti tratta davvero, davvero bene." Esclamò Yun Che con lei, ma gli si stavano rizzando un po’ i capelli.


Hua Qingying era sempre stata al suo fianco, apertamente o segretamente. In tal caso... in futuro, sarebbe stata anche...


Se qualcuno fosse stato osservato da una donna così terrificante, la pressione non sarebbe solo raddoppiata.


"So anche che mia zia pensa sempre che se non fosse stata così ossessionata dalla spada allora e avesse accettato volontariamente l'eredità del Regno Divino della Distruzione Celeste, non sarebbe capitato quell’incidente a mia madre. Si è sempre sentita in colpa per tutto questo negli anni."


"Ma per me non ha fatto nulla di male. Mio padre mi ha anche detto che l'ex reggente divino preferiva che fosse lui a ereditare l'origine divina, e che non avrebbe necessariamente ottenuto ciò che voleva anche se avesse preso l'iniziativa. È solo che sono passati più di diecimila anni da allora e mia zia è ancora così. Inoltre, non è mai stata disposta a provare emozione per altre persone a parte me, per questo il mondo ha pensato che fosse diventata ancora più senza cuore."


"Vorrei davvero che smettesse di sentirsi in colpa e si liberasse dalle sue stesse catene. Voglio che persegua le cose che ama di più, che sia la spada o una persona."


"..." Hua Qingying sapeva che quelle parole erano destinate a lei.


Chiunque poteva perdonarla, ma lei non poteva perdonare sé stessa.


"Oh, quindi zia... Ehm, la signora Fata della Spada sembrava senza cuore perché era troppo affettuosa." Yun Che lasciò sfuggire un profondo sospiro. Le sue sopracciglia si contrassero improvvisamente mentre chiedeva confuso: "Hai detto l'ex reggente divino? Non era tuo nonno o tuo prozio?"


Lo sguardo di Hua Caili divenne improvvisamente complicato: "In termini di linea di sangue, l'ex reggente divino è il padre di mio padre e di mia zia. È mio nonno, ma mio padre e mia zia non mi hanno mai permesso di chiamarlo 'nonno' e invece mi hanno detto di riferirmi a lui come all'ex reggente divino."


Yun Che fu sorpreso ma poteva immaginarsi cos’era successo.


La calamità della morte che Hua Caili aveva incontrato alla nascita...


Se questo fosse vero, allora sarebbe davvero un pensiero spaventoso.


"Sembra che allora sia successo qualcosa di speciale." Disse Yun Che. "Dal momento che tuo padre e tua zia hanno rifiutato di dirtelo, significa che stanno anche pensando a te. Ti diranno sicuramente tutto una volta che sarai cresciuta."


Hua Caili, tuttavia, non se ne curò e si strinse tutta a Yun Che. "Non importa più. Dopo essere stata con il fratellone Yun, ogni momento è felice e appagante. Non mi importa più di ciò che è successo in passato."


"Mio padre mi ha sempre insegnato che la relazione tra un uomo e una donna era gentile come l'acqua, che avrei dovuto sempre essere rispettosa verso il Figlio Divino Sconfinato. Sapevo che mi stava mentendo."


Tuo padre non ti stava mentendo, voleva solo che vivessi una vita serena... Pensò Yun Che.


Poi abbracciò la giovane donna e raddrizzò leggermente la parte superiore del corpo. "Lasciamo perdere tutto questo per ora. Le tue ferite interne sono state appena disturbate. Ti curerò presto oggi."


"Va bene." Disse obbediente, ma si aggrappò ancora al corpo di Yun Che e si rifiutò di scendere. "Fratellone Yun, ora ho a malapena forza a causa delle mie ferite interne. Curami così, per favore?"


Yun Che sorrise impotente e cinse le mani attorno alla sua vita sottile. "Va bene, va bene, sapevo che sarebbe finita così di nuovo."


"Eheh, il fratellone Yun è il migliore con me." La giovane donna chiuse i suoi bellissimi occhi con il sorriso più puro e si appoggiò al petto di Yun Che come una fata esiliata di straordinaria bellezza che non voleva più tornare dopo essere caduta nel mondo mortale.


"..." Hua Qingying aggrottò profondamente le sopracciglia.


Hua Caili possedeva un talento senza precedenti nella via dell'orgoglio e nella via della spada. Se si fosse abbandonata all'amore tra un uomo e una donna, avrebbe inevitabilmente causato danni incalcolabili alla sua coltivazione e al suo futuro.


Doveva parlare e avvertirla a tutti i costi.


Yun Che alzò la mano. L'energia misteriosa della luce brillò tra le sue dita prima di avvolgere dolcemente il corpo di Hua Caili.


Hua Qingying inviò una trasmissione sonora: "Caili, sai che sei..."


Nel momento in cui parlò, il suo viso cambiò leggermente e un luccichio incredulo apparve nei suoi occhi.


Anche Yun Che si fermò di colpo.


Vortici di energia misteriosa apparvero improvvisamente attorno a Hua Caili, facendo fluttuare i suoi capelli anche se non c’era vento.


In pochi istanti, questi vortici di energia misteriosa erano aumentati di diverse volte e aumentavano selvaggiamente con ogni istante.


Hua Caili aprì gli occhi. Si raddrizzò e alzò la mano, percependo le sue vene misteriose che tremavano violentemente e l'energia misteriosa che gradualmente sfuggiva al controllo. Mormorò stupita: "Eh? Sto forse per..."


"Allontanati!"


Un'energia misteriosa non molto gentile sfiorò Yun Che, respingendolo istantaneamente a diversi metri di distanza.


La figura di Hua Qingying fu come la discesa di una fata. Le sue dita si mossero leggermente e crearono un'enorme barriera di formazione di spada mentre un altro flusso di energia misteriosa era straordinariamente attento a calmare l'aura sempre più violenta e squilibrata attorno al corpo di Hua Caili.


"Caili, riprendi i sensi e concentrati completamente sulla meditazione. Stai per avanzare di stadio!"


"Assicurati di tenere la mente libera da distrazioni!"


La sua voce fredda riportò rapidamente la mente di Hua Caili a una chiarezza estrema mentre si concentrava rapidamente, respingendo i pensieri esterni per percepire e guidare la trasformazione della propria aura.


Il cuore di Hua Qingying era tutt'altro che calmo come mostrava la sua espressione e la sua voce.


Era ancora leggermente incredula.


La sua aspettativa più alta per Hua Caili in questa prova era che potesse trovare un'opportunità per un avanzamento di stadio, e sarebbe già stato un enorme guadagno anche se fosse stato solo un piccolo barlume di illuminazione.


Ogni abitante dell’Abisso sapeva che l’ostacolo più difficile da attraversare era quello che separava un coltivatore dallo stadio dell’Estinzione Divina.


L'esistenza di questo concetto speciale di "stadio della Semi Estinzione Divina" era solo un tentativo di confortare numerosi coltivatori del mistero che non erano mai riusciti a superare questo divario, ma in realtà era un mondo di differenza.


Non si era mai aspettata che Hua Caili sarebbe avanzata direttamente di stadio.


Se avesse completato la svolta questa volta, sarebbe diventata una Semidea.


Una semidea di diciannove anni...


Non era mai successo nemmeno nei primi giorni dell'Abisso.

