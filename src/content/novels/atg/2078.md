---
title: Capitolo 2078 - Due Figli Divini
pubDate: 2025-06-18T07:39:29.590Z
tags:
    - atg
---


Capitolo regolare,
-Schadenfreude


Yun Che si prese un momento per osservare l'intero spazio di coltivazione. Era molto soddisfatto da ciò che vedeva.


Anche se quel luogo era protetto da una barriera del Vero Dio eretta da Meng Kongchan in persona, Yun Che decise comunque di attaccare un filo della sua anima alla barriera che copriva l'ingresso. Per sicurezza.


Dopodiché, estrasse la Pietra del Mondo luminosa e creò una formazione misteriosa cremisi.


Nel profondo della Foschia Sconfinata, il nucleo della Formazione del Mondo, che fino a quel momento era stato completamente avvolto dalla polvere abissale, lampeggiò improvvisamente di rosso. Poi, Yun Che ne uscì lentamente.


Ogni centimetro dello spazio era saturo di polvere abissale. Era così diverso dall'aria pura di un Regno Divino che sembrava quasi un altro mondo.


Yun Che osservò brevemente i dintorni per poi mormorare tra sé: "Bene. Ero preoccupato per la sensazione del teletrasporto a causa della distanza. Come previsto dalla pietra della formazione e il nucleo creati usando la Spina del Mondo.”


Finché il raggio del teletrasporto non avesse superato il limite, avrebbe potuto usare la Pietra Divina del Mondo per raggiungere il nucleo della formazione. Tuttavia, c'era un difetto fatale in questo sistema. Ogni volta che il passaggio si formava, la Pietra Divina del Mondo doveva essere lasciata indietro. Poteva recuperarla solo dopo essere tornato. Se qualcuno si fosse avvicinato in sua assenza, sarebbe stato un bel problema.


Ma ora non era più così. Aveva uno spazio di coltivazione personale isolato dal potere di un Vero Dio. Non era perfetto, ma per ora le sue attività all'interno erano al sicuro da occhi indiscreti.


Perché era venuto qui?


Perché era il migliore spazio di coltivazione per lui, ovviamente.


Mentre la sua percezione divina e la sua coscienza si espandevano, un paio di enormi occhi grigi si aprirono lentamente nell'oscurità davanti a lui.


Era il Qilin Divino Abissale. Era completamente illeso.


Nemmeno una coltivatrice potente come Hua Qingying avrebbe potuto ucciderlo nella Foschia Sconfinata.


Data la sua attuale compatibilità con la polvere abissale, controllare una bestia abissale allo stadio dell'Estinzione Divina era il suo limite. La sua capacità di controllare questa Divinità Qilin antenata era solo una fortunata coincidenza, dovuta al fatto che aveva ottenuto l'eredità del Qilin Divino.
Tuttavia, la sua padronanza sulla polvere abissale poteva ancora migliorare molto ed era certo che un giorno avrebbe potuto aggiungere tutte le bestie abissali dello stadio del Limite Divino che risiedevano nel profondo della Foschia Sconfinata al suo esercito.


Quando sarebbe arrivato quel momento…


Beh, quello era un pensiero per un altro giorno. Per ora, doveva concentrarsi a consolidare la sua posizione nel Regno Divino dei Tessitori di Sogni.


Non rimase nella Foschia Sconfinata troppo a lungo. Alla fine attraversò il Nucleo della Formazione del Mondo, tornò nel Regno Divino dei Tessitori di Sogni e riprese la Pietra Divina del Mondo.


Yun Che estrasse diversi cristalli abissali e li depositò all'interno della Pietra Divina del Mondo. Poi, vi appoggiò entrambe le mani e attivò la Legge del Nulla. L'energia nei cristalli abissali iniziò a fluire verso la pietra a una velocità che superava ogni logica.


Prima la luce cremisi della pietra era fioca e appena visibile. Ma ora stava riacquistando il suo splendore ad un ritmo incredibile.


"Quando Meiyin mi ha dato la Pietra Divina del Mondo, la sua preoccupazione principale era come ricaricarla." Mormorò Yun Che. "Tuttavia, l'energia nei cristalli abissali è di un livello superiore a qualsiasi pietra o cristallo del Regno degli Dei. Inoltre, può essere convertita direttamente in energia per la pietra. Ciò che era un problema enorme, il più grande, ora non lo è più."


Adesso aveva un deposito al sicuro da occhi indiscreti e non doveva più preoccuparsi del consumo d’energia della Pietra Divina del Mondo…


Ciò significava che poteva teletrasportarsi nella Foschia Sconfinata ogni volta che lo desiderava.


Non ci volle molto perché la pietra ritrovasse il suo antico splendore, ma Yun Che non lasciò lo spazio di coltivazione. Si sedette invece a terra e chiuse gli occhi per meditare.


Li Suo poteva percepire che un milione di pensieri gli affollavano la mente. Senza dubbio stava pianificando qualcosa.


Non gli importava minimamente dei continui sconvolgimenti che il ritorno di "Meng Jianyuan" aveva causato in tutto il Regno Divino dei Tessitori di Sogni.


……


Regno Divino della Distruzione Celeste.


Un bagliore di luce misteriosa apparve e una formazione si dispiegò davanti a Hua Fuchen. Ma prima che la proiezione potesse persino formarsi, le risate di Meng Kongchan rimbombarono nelle sue orecchie.


"Ahahahaha! Sono in debito con te, fratello Fuchen!"


Sarebbe stato un eufemismo dire che questa dichiarazione fosse arrivata dal nulla. Hua Fuchen chiese confuso: "Cosa intendi?"


Mentre la proiezione diventava più chiara, Hua Fuchen si rese conto che Meng Kongchan era rosso in volto e mostrava un largo sorriso. L'ultima volta che lo aveva visto così era oltre un secolo prima, quando era andato nel Regno dei Tessitori di Sogni per congratularsi con lui per la nascita di Meng Jianyuan.


"Il mio Yuan’er… il mio Yuan’er è tornato!"


Era solo una proiezione, eppure lo sguardo di Meng Kongchan trafisse il cuore di Hua Fuchen come una freccia infuocata. I suoi occhi erano stranamente lucidi e la sua voce traboccava di entusiasmo incontenibile.


Hua Fuchen aggrottò le sopracciglia. Già non sapeva come gestire Meng Kongchan in quello stato, e quelle parole senza senso lo confusero ancora di più. Provò a chiedere: "Yuan’er? Intendi… il figlio che hai perso oltre un secolo fa, Meng Jianyuan?"


"Esatto!" Annuì vigorosamente Meng Kongchan. "È ancora vivo! È tornato sano e salvo! Ora risiede nel Palazzo del Figlio Divino che ho costruito per lui tanti anni fa!"


Hua Fuchen era sbalordito, ma non esitò a congratularsi con il suo caro amico. "Capisco. Non c'è da meravigliarsi che tu sia così entusiasta. Sono felice per te, fratello. Riavere ciò che si è perso è una delle più grandi gioie della vita."


"Dal momento che è tornato, avrai scoperto cosa gli è successo allora. Allora, chi è stato? Chi lo ha rapito?"


Meng Kongchan scosse la testa. "Non ne sono sicuro. Purtroppo Yuan’er non ha ricordi del periodo prima della sua scomparsa. Probabilmente a causa del danno all'anima che ha subito. Se il suo 'maestro' non lo avesse salvato, sarebbe morto da tempo."


Nessun ricordo precedente… oltre un secolo fa… maestro…


La mente di Hua Fuchen si svuotò per un istante.


Cosa aveva detto Meng Kongchan prima? È in debito con me?


Le pupille del Reggente Pittore di Cuori si contrassero e le parole gli sfuggirono prima che potesse controllarsi. "Aspetta un attimo! Il tuo Yuan’er… non può essere…"


"Ahahahaha!" Meng Kongchan era già al settimo cielo e l'espressione di Hua Fuchen lo fece scoppiare ia ridere. "Esatto! Esatto! Yun Che, che hai chiesto a Qingying di scortare personalmente nel mio regno, non è altri che il mio Yuan’er, il mio figlio perduto! Davvero, ti devo un favore grande come il cielo!"


"...!" Hua Fuchen balzò in piedi all'istante, e i suoi occhi si spalancarono ancora di più. Per un momento, non riuscì a dire una sola parola, fissando solo la proiezione del suo amico.


"Ahahah! Che reazione rara da parte tua." Rise Meng Kongchan. "Anche se la mia reazione è stata dieci, no, venti volte più forte quando ho lanciato 'Sogno Cadente' e ho scoperto che era il mio Yuan’er."


Hua Fuchen si risedette lentamente, mormorando quasi tra sé e sé: "Pensare… che una cosa così assurda… possa accadere."


"Assurda? Forse. O forse è il destino. Il cielo non è stato così crudele con me dopo tutto. Alla fine mi ha ricompensato dopo centoventi anni di dolore."


Il sorriso di Meng Kongchan rimase radioso. "Mi chiedevo che tipo di ragazzo potesse aver conquistato il cuore della tua Caili al punto da disobbedirti e persino abbandonare Dian Jiuzhi… ma ora ha perfettamente senso! È mio figlio, dopo tutto! Eheheh, ahahahahaha!"


Questi due Divini Reggenti erano figure imponenti con gli altri, ma tra amici? Era come se fossero tornati ai tempi della giovinezza, pieni di spirito e vigore.


Hua Fuchen fece una smorfia e borbottò: "Non capisco perché ti senta così orgoglioso. È il ragazzo che ha scelto Caili e sono io che te l'ho mandato! Sei solo fortunato, idiota!"


"Eheheh, certo, certo! Come vuoi, fratello Fuchen! Oggi sei il mio salvatore!" Scherzi a parte, la gratitudine di Meng Kongchan era genuina. "Lo ricorderò e ti ripagherò, fratello Fuchen. In futuro, qualsiasi cosa tu mi chieda, sarà fatta. Ti darei persino metà della mia testa, se volessi. Non batterei ciglio."


"Bah!" Hua Fuchen sogghignò. "E perché diavolo dovrei volere metà della tua testa? So benissimo che schifezze hai nel cranio! Comunque… hai sistemato la faccenda di cui ti ho parlato? Ti avverto, non essere ingiustamente di parte solo perché, sai, è tuo figlio."


"Ehm… diciamo che ti devo un altro favore." Rispose Meng Kongchan, "Ho interrotto subito 'Sogno Cadente' quando ho capito che era Yuan’er. Come sai, noi Tessitori di Sogni obbediamo all'insegnamento ancestrale: non dobbiamo mai usare 'Sogno Sprofondante e soprattutto non 'Sogno Cadente' sui nostri familiari."


Questo era qualcosa che tutto l'Abisso sapeva.


"Detto questo, e non sto certo parlando a favore di Yuan’er perché è Yuan’er, penso che le tue preoccupazioni siano infondate." Il sorriso di Meng Kongchan divenne più serio. "Dimmi, fratello Fuchen. Se un uomo senza radici, né legami scoprisse improvvisamente di essere il figlio di un Divino Reggente, come pensi che reagirebbe?"


Hua Fuchen rispose: "Esultante, come se fosse rinato."


"Esatto." Annuì Meng Kongchan. "Ma quando ho detto a Yuan’er della sua vera identità, non sembrava affatto felice. Anzi, era freddo e persino riluttante. Tuttora insiste nel chiamarsi 'Yun Che' e rifiuta di accettare l'identità di 'Meng Jianyuan'. Perché la sua vita e il suo nome gli sono stati dati dal suo 'maestro' e si rifiuta di voltargli le spalle, almeno finché non riavrà i suoi ricordi."  


Una sfumatura di rammarico si insinuò nella voce di Meng Kongchan, ma fu sopraffatta dall'orgoglio che provava. "Diventare il figlio di un Divino Reggente è un sogno impossibile per molti, ma ai suoi occhi non vale quasi nulla rispetto alla benevolenza del maestro."


"Considerando quanto Yuan’er tenga ai legami, alla lealtà e alle promesse, posso solo dire che le tue preoccupazioni sono del tutto infondate!"


Aggiunse mentalmente: anzi, è quasi una calunnia!


"Tsk!" Hua Fuchen fece schioccare la lingua con sdegno. "Vedi? Sapevo che saresti stato di parte con tuo figlio!"


Disse queste parole disse, ma le sue labbra si stavano incurvando in un sorriso. Meng Kongchan aveva ragione. Pochi uomini al mondo avrebbero valorizzato i legami al punto da trascurare il proprio tornaconto come Yun Che. E considerando che aveva rischiato la vita per salvare Caili ed era venuto da solo nel Regno dei Tessitori di Sogni per lei… forse si stava solo preoccupando troppo.


Eppure… pensare che Yun Che fosse proprio il Meng Jianyuan scomparso oltre un secolo fa… che fosse il figlio di Meng Kongchan…


Nonostante la calma che mostrava, dentro di lui onde impetuose si infrangevano contro le pareti del suo cuore.


"E anche se fossi di parte con mio figlio? Significa solo che sono di parte con il tuo genero!" Meng Kongchan sorrise radiosamente. "Non c'è da meravigliarsi che Caili sia amata ovunque vada. Guarda solo il suo fiuto per gli uomini! Nessuno nei sei Regni Divini può competere con lei!"


"Smettila." L'entusiasmo eccessivo di Meng Kongchan era un po' troppo da sopportare per Hua Fuchen. "Sai bene quali problemi sto affrontando. Dal momento che Yun Che è tuo figlio, dovresti aiutarmi a trovare il modo di gestire la situazione."


Meng Kongchan smise di sorridere e sospirò. "Giusto… sono stati i giovani a trovarsi, ma alla fine non possiamo negare che stiamo deludendo il vecchio Dian. Comunque, considerando tutti gli anni passati insieme… Nel peggiore dei casi, gli faremo un paio di inchini. Non è che non l'abbiamo già fatto da giovani. Mi rifiuto di credere che possa rimanere arrabbiato dopo."


"Se solo fosse così semplice." Hua Fuchen scosse la testa. "Non riguarda solo lui. È in gioco la dignità dell'intero Regno Divino Sconfinato e della Terra Pura."


"Naturalmente, ora che sappiamo che Yun Che è Meng Jianyuan, le cose sono molto più facili. Anche così, non possiamo essere negligenti, specialmente perché entrambi i nostri figli sono ancora giovani… in ogni caso, possiamo solo pianificare e agire di conseguenza dopo l'udienza con la Terra Pura, quindi aspettiamo e vediamo."


Meng Kongchan annuì. "D'accordo. Farò come dici. Tuttavia, c'è qualcosa che posso fare. Prima dell'udienza con la Terra Pura, darò a Yuan’er un'identità degna di Caili."


Hua Fuchen alzò un sopracciglio. "Intendi… nominarlo Figlio Divino?"


Lo sguardo di Meng Kongchan divenne evasivo, ma non negò l'accusa.


Hua Fuchen scosse la testa. "Sembra molto imprudente."


"Capisco il tuo sentimento." Sorrise Meng Kongchan. "Sarebbe estremamente imprudente rimuovere Jianxi e nominare Yuan’er come nuovo Figlio Divino. Tuttavia… c'è stato un periodo nel Regno Divino della Distruzione Celeste in cui avevi due Figli Divini, vero?"


"Mmh…" Hua Fuchen rifletté brevemente. "Sarà comunque molto difficile."


Meng Kongchan disse: "Jianxi è abile e ambizioso e si è guadagnato la lealtà di oltre metà del regno. Yuan’er è appena tornato, quindi ovviamente non può competere con lui. Tuttavia, lo proteggerò e resisterò a tutte le pressioni per lui. Sono ancora il Divino Reggente dopotutto. Sono io a comandare."


"No, no." Replicò Hua Fuchen con un sorriso, "non dovresti cercare di proteggerlo. Anzi, ti suggerirei di lasciare che affronti da solo queste pressioni… chissà, potrebbe riservarti un'altra piacevole sorpresa."


"Oh?" Uno scintillio apparve negli occhi di Meng Kongchan. Il Hua Fuchen che conosceva non era mai un uomo che agiva senza riflettere. "Dimmi."


"Non ci penso nemmeno. Non sarebbe una sorpresa piacevole se te lo dicessi." Sogghignò Hua Fuchen, cambiando bruscamente argomento. "Comunque, non hai ancora indizi su chi abbia rapito Meng Jianyuan?"


Era un argomento doloroso. Le sopracciglia di Meng Kongchan si contrassero all'istante.


Il Reggente Divino scosse la testa e disse con rassegnazione: "Ho una lista di sospettati, ma… sai che il sospetto è come il seme del diavolo. Una volta piantato, influenzerà il tuo giudizio per sempre. Anche le cose più innocue ti sembreranno prove schiaccianti. Ecco perché non posso sospettare nessuno, almeno finché non avrò trovato prove concrete."


"Tuttavia, Yuan’er è tornato sano e salvo. Quando riavrà i suoi ricordi, scoprirò la verità."


Mentre lo diceva, riecheggiò un crepitio di ossa. Non era un'immaginazione di Hua Fuchen. Ancora oggi, Meng Kongchan odiava con tutto se stesso chi aveva rapito suo figlio.


"Non roviniamo un'occasione così gioiosa con discorsi deprimenti." Il sorriso tornò sul volto di Meng Kongchan. "Vai a dire a Caili questa notizia. Forse non posso avere una figlia come la tua, ma averla come nuora non è male, ahahahaha!"


"Non posso," rispose Hua Fuchen con insolita solennità, "Caili è entrata nella Formazione delle Sette Stelle sei ore fa."


"Cosa!?" Il sorriso di Meng Kongchan svanì all'istante.


"È stata una sua scelta." Hua Fuchen sospirò profondamente. "La ragione è ovvia. In piccola parte, aveva bisogno di qualcosa che la distraesse dal dolore della separazione, ma lo ha fatto sopratutto per il loro futuro.”


"…" Meng Kongchan rimase senza parole per un momento, poi sospirò a sua volta. "Se solo avessi un decimo del fascino di Yuan’er. Forse non riuscirei a conquistare il cuore di Qingying, ma almeno potrei guardarla dritto negli occhi."


"Bah!" Sogghignò Hua Fuchen. "Non ti sei ancora arreso?"


"Lo sai: ciò che desideri di più è ciò che non puoi avere." Dichiarò Meng Kongchan senza vergogna. "E poi, solo perché sono un Divino Reggente non significa che non abbia desideri, soprattutto uno che ho avuto fin da bambino."


"Smettila di fare il filosofo!" Sbuffò Hua Fuchen. "Yun Che è tuo figlio, quindi investi su di lui tutte le risorse possibili. Digli che deve crescere il più rapidamente possibile se vuole superare la pressione che lo separa da Caili. Digli… che deve superare Dian Jiuzhi!"  


La proiezione scomparve e Hua Fuchen si alzò in piedi. Rimase in silenzio nel suo padiglione per molto tempo.


Un profondo sospiro gli sfuggì, portando con sé più della metà del peso che aveva sul cuore.


Yun Che era il figlio di Meng Kongchan… e presto sarebbe diventato il Figlio Divino dei Tessitori di Sogni.


Con questo, Yun Che non era più un "semplice mortale" senza radici. In quanto Figlio Divino, era degno di Caili!


Ora, il Regno Divino della Distruzione Celeste non doveva più affrontare da solo la pressione del Regno Sconfinato e del Monarca Abissale. Aveva un alleato che avrebbe resistito con lui, nel bene e nel male.


In questo caso, non si trattava di una semplice aggiunta. La pressione nel suo cuore era diminuita di molto!


"Grazie al cielo." Sospirò di sollievo. "Possa il destino benedirli e proteggerli. Possano ottenere il lieto fine che desiderano."


La decisione di Meng Kongchan di nominare Yun Che secondo Figlio Divino aveva sconvolto Hua Fuchen.


Nemmeno lui poteva sapere che, non appena terminata la loro conversazione, il Reggente Senza Sogni aveva annunciato personalmente una notizia che avrebbe scosso il suo regno e gli stati vassalli come una tempesta incessante.


Il Reggente Senza Sogni avrebbe conferito a Meng Jianyuan, il figlio tornato dopo centoventi anni, il titolo di "Figlio Divino". Lui e Meng Jianxi sarebbero stati entrambi Figli Divini dei Tessitori di Sogni.


La cerimonia… sarebbe avvenuta solo sette giorni dopo!


L'urgenza e la passione dietro questa decisione erano tali che nessuno avrebbe potuto crederci per molto, moltissimo tempo.


