---
title: Capitolo 2080 - Riappare il Monarca della Foschia
pubDate: 2025-06-18T07:39:29.587Z
tags:
    - atg
---


Capitolo regolare,
-Schadenfreude


Meng Jianxi si irrigidì poco a poco mentre diceva con voce roca: "Madre, ti prego... non farmi pressione."


Meng Xuanjue rispose freddamente: "Non ti sto facendo pressione, ti sto salvando!"


"Quando Jianzhou è morto, ho sofferto per la perdita di mio figlio, ma, sinceramente, ho provato ancora più sollievo. Con lui e Meng Jingzhe morti, nessuno avrebbe mai scoperto la verità, o almeno così credevo. Non avrei mai voluto condividere questo con te, ma non avrei mai immaginato che quei due inutili idioti fossero dei falliti tali da non riuscire nemmeno a eliminare il loro obiettivo principale!"


In realtà, Meng Jianxi aveva sospettato fin dall'inizio che Meng Jianzhou fosse coinvolto nell’assassinio. Era il suo vero fratello minore e conosceva meglio di chiunque altro la sua gelosia e il suo odio verso Meng Jianyuan.


Per questo, dopo il risveglio della sua essenza divina e la nomina a Figlio Divino Tessitori di Sogni, aveva calpestato Meng Jianzhou senza pietà, schiacciando ogni suo barlume di coraggio e ambizione, nonostante fosse suo fratello.


Non aveva mai pensato che sua madre fosse coinvolta. Era l'imperatrice di un Regno Divino, una donna al vertice dell'Abisso. Non c'era motivo per cui avrebbe rischiato tanto, soprattutto con conseguenze così gravi.


Povero Meng Jianzhou... Non aveva mai immaginato che, oltre a lui e Meng Jingzhe, ci fosse una terza persona a conoscere del suo crimine. Non aveva mai capito che era stata sua madre a spingerlo segretamente a uccidere Meng Jianyuan.


"All'epoca, ero troppo sicura che nessuno potesse minacciare la mia posizione, e cosa è successo? Quella puttana è arrivata ad un passo dal detronizzarmi! Da allora, ho capito che non esistono nemici da sottovalutare. Chiunque possa rappresentare una minaccia per me deve essere eliminato prima che possa crescere!"


Meng Xuanjue afferrò le braccia di Meng Jianxi e lo costrinse a guardarla negli occhi: "Meng Jianyuan ha ormai superato lo stadio di 'germoglio' e ti sta sfidando apertamente, e tu non hai intenzione di fare nulla?!"


"Non è che non faccio nulla," rispose Meng Jianxi con calma. "È solo che ora non è il momento di attaccarlo."


"Chi ha detto di attaccarlo?" Ribatté Meng Xuanjue. "Tuo padre lo tratta come il gioiello della sua vita. Attaccarlo ora sarebbe scavarsi la fossa. No, quello che devi fare è impedirgli di diventare il Figlio Divino Tessitori di Sogni! Almeno, non lasciare che salga al potere così facilmente!"  


"Sei troppo sicuro di te, e questa è la tua debolezza." Disse Meng Xuanjue, stringendo le dita fino a farle affondare nella sua carne. "Ma non dimenticare che nel Regno Divino dei Tessitori di Sogni, la parola del reggente è legge! Potresti avere dieci nonni e zii a sostegno, ma tuo padre ha sempre l'ultima parola!"


"Devi diventare l'unico Figlio Divino di questo regno, l'erede insostituibile, indipendentemente dai sentimenti di tuo padre! Solo così sarai al sicuro, anche se la verità venisse a galla e tuo padre desiderasse la tua morte con ogni respiro!"


"E quando sarà il momento di ereditare il potere divino di tuo padre e diventare il nuovo Divino Reggente... tua madre potrebbe commettere dieci volte i peccati che ha commesso, e tu avrai il potere di cancellare tutto con un soffio! Potrebbero esserci centomila Meng Jianyuan in futuro, ma non saranno altro che tuoi servi, tuoi schiavi! Hai capito?"


Meng Jianxi chiuse gli occhi e alzò il viso. Dopo un lungo silenzio, disse con voce grave: "Comprendo e ascolterò i tuoi insegnamenti. Farò di tutto per eliminare ogni minima minaccia al primo segnale."


"Molto bene." Meng Xuanjue finalmente allentò la presa. "Così deve essere il mio Xi'er. Ora, va' da tuo nonno. Hai già sei delle nove Sale dei Sogni sotto il tuo controllo. Obbediranno a ogni tuo ordine, perché sono legati a te. Il tuo atteggiamento deciderà cosa accadrà durante la cerimonia di investitura tra sette giorni."


Dopo aver lasciato il Palazzo dell'Imperatrice, Meng Jianxi lasciò sfuggire un lungo sospiro profondo.


Prima che potesse fare altro, Meng Jianze gli si avvicinò con aria preoccupata: "Ha sentito, Altezza? Nostro padre intende nominare Meng Jianyuan secondo Figlio Divino Tessitori di Sogni, e la cerimonia è prevista tra soli sette giorni!"


"Lo so già." Rispose distrattamente Meng Jianxi.


Meng Jianze lo scrutò in volto per un momento prima di gridare con rabbia: "Ma cosa sta pensando nostro padre? Non… non ha alcun senso!"


"Non ha alcun senso." Meng Jianxi annuì. Mentre guardava davanti a sé, disse pensoso: “Mia madre me ne ha parlato, e l'ho rassicurata dicendo che padre sta solo cercando di compensare il senso di colpa per il secolo passato. Ma, ad essere completamente sincero con te... non capisco cosa abbia in mente.”


"Se volesse davvero compensare Meng Jianyuan, nominarlo Figlio Divino sarebbe l'ultima cosa da fare. Dopo più di un secolo di assenza, non ha radici in questo regno, né la fedeltà dei sudditi. Nominarlo Figlio Divino gli attirerebbe solo sospetti, confusione e indifferenza."


"Se fossi Meng Jianyuan, penserei che mio padre mi stia mettendo alla griglia su un falò. È il falò più bello al mondo, ma non cambia il fatto che brucia. Nostro padre è un uomo astuto, non credo che non lo capisca, nonostante l'emozione."


Meng Jianxi cercò di analizzare i fatti, ma non riusciva a trovare una spiegazione.


Non era colpa sua. Anche se avesse avuto dieci teste e fosse stato dieci volte più intelligente, non avrebbe mai potuto immaginare che Meng Kongchan non fosse l'unico sostenitore di Yun Che, e che anche il Regno Divino della Distruzione Celeste lo sostenesse.


Meng Kongchan agiva per amore e risarcimento, ma anche per dare a Yun Che una posizione importante e dimostrare a Hua Fuchen la sua determinazione.


"Qualunque sia la ragione, è chiaro che nostro padre non ha considerato i tuoi sentimenti." Sussurrò Meng Jianze. "Hai pensato a qualcosa per la cerimonia?"


Meng Jianxi si fermò e dichiarò: "Lo distruggerò."


Meng Jianze lo fissò con occhi pieni di fervore.


"Non fisicamente, ovvio. È impossibile anche solo toccarlo adesso… Ma renderò la sua cerimonia il giorno più umiliante della sua vita. Farò in modo che il suo titolo non sia un onore, ma un marchio d'infamia indimenticabile."


"Capisco." Annuì lentamente Meng Jianze, con gli occhi che brillavano di entusiasmo.


"Ovviamente, non posso essere coinvolto direttamente. Anzi, dovrò difenderlo apertamente." Disse Meng Jianxi, corrugando la fronte. "Tu sai cosa fare."


…  


Regno Divino della Distruzione Celeste.


Appena Hua Qingying scese dall'arca misteriosa, notò che Hua Fuchen la stava aspettando con un'espressione strana.


"Dov'è Caili?" Chiese Hua Qingying. "Non la sento da nessuna parte."


"È entrata nella Formazione delle Sette Stelle della Distruzione Celeste." Rispose con sincerità Hua Fuchen.


"Cosa?!" Il volto di Hua Qingying si oscurò all'istante.


"Sapeva che l'avresti fermata, quindi è entrata prima del tuo ritorno." Disse Hua Fuchen con indifferenza. "Le sette stelle sono accese e le sette formazioni attivate. Ormai è troppo tardi."


Hua Qingying gli lanciò un'occhiata gelida e si voltò per andarsene.


"Un'altra cosa. Questa è un'ottima notizia per il futuro di Caili."


Come previsto, Hua Qingying si fermò immediatamente.


"Meng Kongchan mi ha contattato, ma non per parlare dei risultati di 'Sogno Cadente'. Ha scoperto che la vera identità di Yun Che è Meng Jianyuan, il suo figlio scomparso più di un secolo fa."


“...” Hua Qingying ne fu visibilmente sorpresa. Si girò lentamente per guardarlo: "Sei sicuro?"


"Me l'ha detto lui stesso." Confermò Hua Fuchen. "Inoltre, sei tu che mi hai detto che Yun Che non ha ricordi prima dei dieci anni e che ha più di centoventi anni. Coincide perfettamente con la scomparsa di Meng Jianyuan."


"Che coincidenza incredibile..." mormorò Hua Qingying.


"Il mondo è pieno di sorprese, ma sì, mentirei se non ti dicessi che la penso anche io così." Sospirò Hua Fuchen. "Comunque, puoi capire perché sia una buona notizia. Le prospettive di Yun Che e Caili sono molto migliori. E Meng Kongchan ha deciso di dimostrare la sua determinazione nominandolo secondo Figlio Divino Tessitori di Sogni tra sette giorni."


Hua Qingying si girò di scatto: "Ma così lo esporrà a enormi rischi! Meng Jianxi e il suo clan hanno radici profonde e hai menzionato tu stesso che Meng Jianxi è ambizioso quanto capace. Anche se Yun Che è Meng JIanyuan, le sue radici sono state tagliate molti anni fa. Dovresti sapere meglio di me quali conseguenze causerebbe la sua nomina a Figlio Divino, che genere di reazioni provocherà in Meng Jianxi e nel suo clan.”


Hua Fuchen stava sorridendo però: "È una prova per quel ragazzo. E poi, l'opposizione è il modo migliore per accelerare la crescita."


"Il Regno Divino dei Tessitori di Sogni ha invitato gli altri regni?" Chiese improvvisamente Hua Qingying.


Hua Fuchen scosse la testa: "Sono sicuro che la notizia si è già diffusa ovunque, ma Meng Kongchan non ha intenzione di invitare nessuno degli altri regni per partecipare alla cerimonia. Non importa comunque. Quando sarà il momento, manderò Kaiyang…"


"No." Interruppe Hua Qingying con voce fredda. "Ci andrò io di persona."


“Uh?”


"Nessuno può sminuire l'uomo scelto da Caili!"


Hua Qingying non lo aveva proposto, lo aveva solo annunciato. Si comportava così anche di fronte al Divino Reggente Pittore del Cuore: “Tra sette giorni, andrò io stessa al Regno Divino dei Tessitori di Sogni. Non interferire.”


“È passato molto tempo da quando ho incontrato quella vecchia volpe di Meng Cangji comunque.”


“Qingying, non sembra molto…” Hua Fuchen alzò una mano, ma Hua Qingying stava già volando via. Poté solo scuotere la testa con esasperazione.


…


L'Abisso, Foschia Sconfinata.


Una decina di persone avanzava attraverso la nebbia. Era chiaro che appartenessero alla stessa setta visto le loro divise simili.


Erano tutti feriti e il terreno era cosparso di carcasse di bestie abissali. Era evidente che avessero appena fatto uno scontro all’ultimo sangue.


Metà delle persone erano di guardia, mentre l’altra si era raggruppata attorno all’uomo più giovane del loro gruppo. Il loro capo, un uomo di mezz’età, posò una mano sul suo petto per un momento per poi scuotere la testa. “La polvere abissale ha corrotto il suo cuore... è troppo tardi per salvarlo."


Non appena disse queste parole, tutti si incupirono. Era perché venire corrotti dalla polvere abissale era praticamente una condanna a morte.


La polvere abissale non poteva essere controllata, né annientata. Era anche incredibilmente difficile da espellere. Una volta che fosse entrata nel cuore, era impossibile salvare la vittima.


"No! Non può essere!" Urlò un uomo alto e robusto, scuotendo la testa con gli occhi pieni di lacrime.  “Devi esserti sbagliato, zio! Il fratello minore Mu è solo lievemente ferito, così come può… può…”


Il giovane lo afferrò per il braccio e si forzò a sorridere: "Tutto è predestinato, fratello Han. Non c’è bisogno di essere tristi. Ma… è un peccato solo non poter mantenere la nostra promessa."


L’uomo alto e muscoloso abbassò la testa. Strinse i denti e singhiozzò violentemente.


"Fratello maggiore Han, ho un’ultima richiesta. Io... non voglio morire qui nella Foschia Sconfinata."


"Naturalmente!" L’uomo alto e muscoloso rispose con difficoltà. “Ce ne andremo immediatamente. Non c’è motivo per te di diventare parte della polvere della Foschia Sconfinata! Nessuno!” 


Aveva appena finito di parlare, quando esplosero grida di stupore.


“Cosa… cos’è quella?”


Quando alzarono gli occhi, videro una tempesta di polvere abissale così intensa che il cielo già grigio divenne ancora più cupo.


Tutti si irrigidirono sul posto. Poi qualcuno mormorò stordito: Sembra molto simile alla diceria…”


Fu in quel momento che un ringhio profondo e mostruoso risuonò nelle loro orecchie.


"Il Monarca della Foschia pattuglia queste lande. Allontanatevi, se non volete pagarne le conseguenze!”


Ogni parola li scosse dal profondo del cuore e dell’anima. Tutti impallidirono.


"Mo… Monarca della Foschia?! Che le dicerie fossero vere?!"


“Credevo fosse falso! Un inganno di qualche bastardo malato di mente!”


“Le leggende dicono che il Qilin Divino Ancestrale sia stato attirato fuori dalle profondità della nebbia quando è apparso il Monarca della Foschia mesi fa. Ha causato grandi disastri nel raggio di migliaia di chilometri e ha ucciso innumerevoli persone! Anche se è un inganno… non vogliamo farci coinvolgere.”


L’uomo di mezz’età prese subito una decisione: “Dobbiamo andarcene! Ora!”


La voce nella nebbia si fece più arrabbiata: "Andatevene… via!"


Boom!!


Il terreno tremò e si sollevò una raffica di vento dalla foschia grigiastra. Scagliò via il gruppo terrorizzato per diversi chilometri di distanza.


Il giovane con il cuore corrotto dalla polvere abissale destinato a morire però non ne fu influenzato. Era rimasto da solo.


L’uomo di mezz’età si rialzò nel panico e ringhiò: “Scappiamo! Non guardatevi indietro!”


Il fratello Han si era appena rialzato quando notò che non c’era il giovane tra di loro. Quando si voltò, vide la tempesta della polvere abissale che si avvicinava sempre di più a lui. Le sue pupille si contrassero mentre gridava: “Ma il fratello minore Mu…”


“Lascialo lì!” Gridò l’uomo di mezz’età. “Non c’erano nemmeno possibilità di salvarlo. Se tardassimo ulteriormente, moriremmo insieme a lui!”


Il giovane alto e muscoloso strinse i denti e lo spinse via: “Scappa con gli altri, zio! Ci penso io!”


“Han Xu!” L’uomo di mezz’età gridò, ma poté solo stringere i denti e scappare con il resto dei discepoli.


Bang!


L’uomo alto e muscoloso inciampò e, mentre cadeva pesantemente a terra, cercò invece di rotolare e si lanciò sul giovane. Lo prese velocemente tra le braccia, ma quando si rialzò… la foschia densa era proprio di fronte a lui. No, lo stava già toccando.


Spalancò gli occhi. A pochi centimetri di distanza c’erano un paio di enormi occhi grigi dai lineamenti sfocati e caotici.


“Umile mortale. Come osi sfidare la mia maestà?"


La pressione che emanava quasi ridusse in briciole l’anima dell’uomo. Nonostante stesse tremando più forte di una foglia in una tempesta, si fece forza e gridò: “Sono solo un umile mortale! Non oserei offenderla… Monarca della Foschia. È solo… che il cuore del mio fratello minore è stato corrotto dalla polvere abissale e non c’è più nessun modo per salvarlo. Voglio solo portarlo via dalla Foschia Sconfinata così che possa morire dignitosamente. Non intendo offenderla in nessun modo. Per favore abbia pietà… io, Han Xu, le sarei per sempre grato se lo facesse.”


“Ahahahah!”


Il Monarca della Foschia rispose con una risata.


“Un uomo impavido e leale. Meriti una ricompensa!”


Una nuvola di nebbia discese dall’alto. Ad Han Xu sfuggì un gemito di paura, ma non osò reagire. Stranamente non percepì il solito senso di corruzione. In effetti la nebbia si allontanò da loro solo pochi secondi dopo. Il giovane non era nemmeno più avvolto dall’aura mortale.


“Ahahahah!” La foschia grigia si allontanò, accompagnata dalla risata del monarca che via via si attenuava.


“Fratello maggiore Han.” Fu in quel momento che il giovane spinse via l’uomo alto e muscoloso e lottò per rialzarsi. Poi si fissò le mani mormorando confuso: “La mia corruzione, è… è sparita…”


“C… cosa?”


Quando ritornarono nel loro gruppo e l’uomo di mezz’età esaminò le condizioni del giovane un’altra volta, le sue pupille si dilatarono e rimase senza parole. Aveva la sensazione di stare avendo il sogno più ridicolo e scioccante di tutta la sua vita.


“Zio?” Chiese con esitazione l’uomo alto e muscoloso: “Che sia…?”


“È impossibile. È assolutamente impossibile.” L’uomo di mezz’età scosse la testa ripetutamente, come se avesse perso il suo spirito. “La corruzione abissale non può essere guarita, eppure… non è solo il suo cuore… è… è completamente purificato…”


I membri del gruppo si scambiarono delle occhiate in silenzio. Avevano la sensazione di stare sentendo i sussurri del diavolo stesso.


Un discepolo mormorò: “Non hanno detto che nemmeno il supremo Monarca Abissale delle Terre Pure può eliminare la corruzione abissale…? Come…?”


“Che sia… che sia davvero… il monarca della Foschia Sconfinata?”


Il giovane si girò all’improvviso e si inginocchiò. Rivolto verso la direzione in cui se n’era andato il “Monarca della Foschia” e gridò con un singhiozzo nella voce: "Il discepolo Mu Chen della setta della Nuvola Blu ringrazia il Monarca della Foschia per avermi salvato la vita! Giuro che venererò il Monarca della Foschia come unico vero dio fino alla morte!"


Nessuno rispose, né replicò alle sue grida. Tuttavia i loro mari spirituali si agitarono come tempeste per diverso tempo.


Non molto tempo dopo, si sparse voce di come il Monarca della Foschia fosse apparso una seconda volta. Le dicerie di come potesse eliminare la corruzione abissale si diffusero come una piaga oltre i confini, verso la terra dei viventi.


…


Yun Che uscì dal suo spazio di coltivazione e si stiracchiò. Allo stesso tempo, una ragazza corse da lui non appena percepì la sua presenza: “Finalmente è uscito, giovane maestro. La cerimonia di nomina di Figlio Divino sarà tra solo sei ore. Se non fosse uscito…”


“Il suo tempismo non può essere più perfetto di così, giovane maestro. La sorella Zhanyi stava quasi per scoppiare a piangere.” Una voce adorabile e dispettosa risuonò da un’altra direzione mentre Meng Zhiyuan si avvicinava con grazia tenendo un abito color argento tra le mani. “Ora ci permetta di vestirla, giovane maestro.”


Yun Che stese una mano verso di lei: “Posso farlo da me.”


“Non è possibile, giovane maestro.” Ma Meng Zhiyuan allontanò l’abito dalle sue mani e si imbronciò mostrando un po’ di risentimento. “Già non ci permette di servirla in bagno o a letto. Se non ci permetterà nemmeno di vestirla, allora come potremmo definirci sue serve?”


“Mm mm!” Liu Zhan annuì con forza.


“Va bene, va bene.” Rispose con tono esasperato Yun Che, seguendole nella sua camera da letto.


Quando lasciò la stanza, Yun Che era avvolto in un alone argenteo e permeato da una luce onirica. Ogni suo passo emanava divinità e nobiltà. Era così affascinante che le due serve rimasero completamente incantate dal suo aspetto.


"È un po' vistoso, ma almeno il taglio è raffinato." Commentò Yun Che annuendo soddisfatto, prima di abbassare la voce. "Shouyuan."


Un vecchio apparve dal nulla e si inginocchiò davanti a Yun Che.


"C'è ancora tempo, quindi dimmi chi parteciperà alla mia cerimonia di investitura." Chiese con un'espressione distaccata. Sembrava una domanda fatta per dovere, come se non desse troppa importanza all'evento.


