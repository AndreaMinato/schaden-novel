---
title: Capitolo 2121 - Liu Xiao guarda dall’alto le vicissitudini
pubDate: 2025-12-08T13:11:21.732Z
tags:
    - atg
---


Capitolo regolare
-Schadenfreude


Grigio, blu, verde e rosso. Nella scodella di ghiaccio, si potevano vedere quattro colori differenti fluttuare e mescolarsi sotto uno strato di sottile nebbia bianca. Sembravano nuvole iridescenti naturali, imbevute di frammenti di fascino e fantasia.


In quel momento, il Gran Sacerdote Liu Xiao ormai aveva strabuzzato gli occhi. Il suo sguardo era colorato da un livello di stupore che non sarebbe mai dovuto capitare ad una figura così importante che sovrastava il mondo intero.


Aspetto, aroma e gusto componevano la facciata completa delle arti culinarie, e tra tutti gli attributi, la presentazione era la più importante di tutti.


Nonostante avesse studiato le arti culinarie per tutta la vita, il Gran Sacerdote Liu Xiao non poteva immaginare che le quattro Foglie Amare, letteralmente una delle, se non la più comune e banale pianta esistente nell'Abisso, potessero trasformarsi in questo modo.


"Ehm..."


Mostrando un’espressione perplessa, Yun Che si ripeté: "Questa è la Zuppa Nuvola Arcobaleno dai quattro colori. Per favore, la assaggi, signor Liu Xiao."


Alla fine, i bulbi oculari del Gran Sacerdote Liu Xiao sussultarono in risposta. Strappò la scodella di ghiaccio dalle mani di Yun Che come un fulmine, ma non appena la prese, il suo movimento e persino la sua aura divennero immediatamente gentili. Dopo aver osservato a lungo e intensamente la nuvola iridescente nella scodella, finalmente la portò alla bocca e lentamente bevve un sorso.


In un istante, un fresco gelido e un amaro sbocciarono sulla punta della sua lingua. Poi si diffusero in innumerevoli rivoli amari che permearono le sue papille gustative e si irradiarono fino al suo mare spirituale. Il suo spirito e persino i suoi cinque sensi ne risultarono più chiari.


Ogni scia sembrava diversa a modo suo. Alcune erano forti, altre deboli, tenue o intense. Sembrava di assaggiare una nuvola infinita dal vapore in parte poco appariscente e in parte evidente, un perpetuo mutamento che faceva vibrare l’anima. Non poteva trattenersi dal seguire ogni singolo filo di cambiamento come un pazzo.


Questo durò fino a quando inavvertitamente l'amaro rinfrescante non si trasformò in un tenue dolce, simile ad un cielo che si rischiarava dopo che le nuvole erano scomparse. Inebriò a dir poco la sua anima.


Il Gran Sacerdote Liu Xiao non sapeva quando avesse chiuso gli occhi, ma quando li riaprì, si ritrovò a fissare intensamente Yun Che.


Entrambi avevano un paio di mani e gambe, una bocca e un naso, eppure il Gran Sacerdote guardava Yun Che come se fosse un mostro che non sarebbe dovuto esistere in questo mondo. Prima non sapeva nemmeno che l'amaro potesse essere così delizioso... così delizioso da far annegare la sua anima.


L'arcobaleno colorò gli occhi di Hua Caili. Sapeva quanto il Gran Sacerdote Liu Xiao fosse ossessionato dalle arti culinarie, ma la sua reazione superò comunque di gran lunga le sue aspettative.


Sporgendosi in avanti con curiosità, sorrise e disse: "Hai un'espressione strana in faccia in questo momento, zio Liu Xiao. La Zuppa Nuvola Arcobaleno dai quattro colori di Fratello Yun ha davvero un gusto così strano?"


Il Gran Sacerdote Liu Xiao sembrò non sentire la sua domanda e continuava a fissare Yun Che. La sua voce suonò un po' distorta quando finalmente parlò: "Tu... l'hai davvero fatta usando solo quattro Foglie Amare?"


Era in piedi a circa due passi da Yun Che. Lo aveva visto fare la zuppa con quattro Foglie Amare dall'inizio alla fine. Chi al mondo poteva ingannarlo proprio sotto il suo naso, figuriamoci un mero Divino Maestro? Eppure, fece comunque quella folle domanda. Era solo per quanto fosse scioccato e incredulo. Per quanto ne sapeva, sarebbe dovuto essere impossibile.


Yun Che rispose con un'espressione seria: "Le Foglie Amare sono gli ingredienti chiave, ma anche una quantità adeguata di freschezza è molto importante. La scodella di ghiaccio non è solo un utensile per contenere la zuppa, ma anche un ingrediente di supporto chiave nella Zuppa Nuvola Arcobaleno dai quattro colori. L'amaro risveglia l'anima. Se il freddo svanisse e l'amaro si scaldasse, allora il gusto sarebbe molto, molto peggiore."


Dopo aver finito, Yun Che aggiunse in fretta, come se si fosse reso conto di qualcosa: "Il signor Liu Xiao studia le arti culinarie da oltre un milione di anni. Sono sicuro che è a un livello che non posso sperare di raggiungere. I miei pensieri sulla zuppa devono sembrare un gioco da bambini a un maestro come lei. Se fosse così gentile da offrirmi le sue intuizioni e i suoi insegnamenti, le sarei eternamente grato."


Se queste parole fossero uscite dalla bocca di un'altra persona, il Gran Sacerdote Liu Xiao avrebbe semplicemente sbuffato. Ma di fronte allo sguardo "sincero" di Yun Che, non poté fare a meno di arrossire. "Chi ti ha insegnato questa Zuppa Nuvola Arcobaleno dai quattro colori?"


Yun Che rispose con un'espressione traboccante di sincerità: "È stato il mio maestro ad insegnarmi le basi delle arti culinarie, così metà delle mie capacità sono merito suo. Il resto, l'ho sviluppato da solo. In questo caso, sono io l'inventore della Zuppa Nuvola Arcobaleno dai quattro colori."


Come se non avesse notato i cambiamenti nello sguardo del Gran Sacerdote Liu Xiao, Yun Che continuò: "Prima che tornassi nel Regno Divino del Tessitore di Sogni, ho passato molti anni a vagare da solo per questo mondo torbido. La quantità di amarezza e sofferenza che ho sopportato è indescrivibile."


"Tuttavia, solo perché la vita è amara non significa che non si possa trarne gioia. Anche se in questo mondo esistono innumerevoli dolori e sofferenze, amarezze e difficoltà, impotenza e falsità, ho anche scoperto che il cibo delizioso è l'unica cosa che non mi ha mai tradito."


Come previsto, le pupille del Gran Sacerdote Liu Xiao si dilatarono drasticamente. Una passione indescrivibile e incontrollabile stava crescendo dentro il suo petto; era il battito selvaggio di un cuore che aveva finalmente trovato la sua anima gemella dopo un milione di anni di ricerca.


"Questo è il motivo per cui non ho mai smesso di studiare le arti culinarie durante i miei viaggi. Era sia per consolare me stesso che gli altri nei momenti di difficoltà."


A quel punto, la luce nascosta negli occhi del Gran Sacerdote Liu Xiao cambiò leggermente. Dopo aver bevuto un altro sorso di Zuppa Nuvola Arcobaleno dai quattro colori, disse lentamente: "Le Foglie Amare ricoprono tutte le terre infettate dalla polvere abissale. Sono l'oggetto più facile da ottenere in questo mondo, proprio come sono così amare da sentirle nel midollo.
Tuttavia, nulla è senza fine, e si può trovare dolcezza nell'amaro alla fine. Questo tenue filo di dolcezza nascosto in mezzo a tutta l'amarezza è come raggiungere la luce alla fine del tunnel, o scambiare con successo innumerevoli anni di difficoltà per l'ultima risata."


"Wah!"


Hua Caili si lasciò sfuggire un grido di sorpresa leggermente esagerato: "È quasi esattamente quello che il fratello Yun ha detto parola per parola quando mi ha descritto la Zuppa Nuvola Arcobaleno dai quattro colori allora! Come previsto dallo zio Liu Xiao!"


Il Gran Sacerdote Liu Xiao le diede un'occhiata. "Posso capire che non mi stai facendo un complimento, sai? Stai ovviamente usando le mie parole per esaltare il tuo Fratello Yun!"


Hua Caili batté le palpebre verso di lui in modo innocente. "Non lo farei mai! Il fratello Yun ha cucinato cinquantasei tipi di zuppa per me, e la Zuppa Nuvola Arcobaleno dai quattro colori è la più semplice e ordinaria di tutte. Se avessi voluto davvero esaltarlo, avrei scelto prelibatezze migliori come la 'Zuppa Fragranza di Prugna Macchiata di Nuvole', la 'Rugiada della Caduta del Fiume Stellare', la 'Lampada del Sogno del Cuore di He', la 'Lacrima Perla degli Abissi'... e naturalmente, il piatto che Fratello Yun ha inventato apposta per me, il più bello, il più gustoso e dal nome più armonioso di tutti, il 'Porridge Nuvola compiace il Cuore di Vetro'!"


Nota traduzione: Nuvola (Yun), Vetro (Li) che può riferirsi al titolo Vetro Arcobaleno di Hua Caili, ma Cuore di Vetro può anche essere collegato al gelido cuore di vetro di Xia Qingyue.


Il Gran Sacerdote Liu Xiao aveva appena raccolto i pezzi rotti della sua fredda compostezza prima che Hua Caili la frantumasse di nuovo. Allargando gli occhi, balbettò: "Cin... cin... cinquantasei? E ognuna... ognuna di esse è migliore della Zuppa Nuvola Arcobaleno dai quattro colori?"


Il fatto che il nome "Porridge Nuvola compiace il Cuore di Vetro" potesse essere considerato inappropriato non gli passò nemmeno per la mente.


"Ma naturalmente!"


Hua Caili parlò prima di Yun Che: "Per quanto sia straordinaria la Zuppa Nuvola Arcobaleno dai quattro colori, alla fine i suoi ingredienti sono solo quattro Foglie Amare. Non può che essere in fondo alla classifica delle zuppe del fratello Yun.”


Ogni parola che pronunciava brillava di purezza e ovvia ingenuità. Batteva i suoi occhietti innocenti come se non potesse capire perché il Gran Sacerdote Liu Xiao avrebbe fatto una domanda così strana.


Il Gran Sacerdote Liu Xiao aprì la bocca, anche se dalla sua gola uscì solo uno strano suono quasi gutturale. Dopo aver fissato intensamente Yun Che per diversi secondi, disse finalmente: "Te l’ho già detto, ragazzo. La mia dimora è terribilmente carente sotto innumerevoli aspetti, ma non in quanto ad ingredienti?
Ho raccolto ogni ingrediente che potresti aver visto e anche erbe che nemmeno conosci! Ti permetterò di usare qualsiasi ingredienti in mio possesso per creare il piatto di cui sei più orgoglioso che mostra al meglio le tue capacità culinarie!”


"Se riesci a convincermi, figuriamoci ammettere la sconfitta con Caili, i-io..."


Le sue parole mostravano un'agitazione e un'urgenza che nemmeno Hua Caili aveva mai sentito prima. Balbettava perché desiderava disperatamente di vedere il picco delle capacità culinarie di Yun Che, eppure si era appena reso conto che non aveva nemmeno considerato che tipo di ricompensa avrebbe dovuto dargli per i suoi sforzi.


Yun Che rispose immediatamente: "Mi lusinga, signor Liu Xiao! Non oserei mai pensare di poterla 'convincere' con le mie abilità culinarie."


Si guardò attorno prima di confessare: "La sua dimora divina sembra umile, ma gli ingredienti alimentari che contiene probabilmente superano quelli dei sei Regni Divini messi insieme. Mi sta già facendo un favore inimmaginabile permettendomi di usarli come mi piace. Prometto che farò del mio meglio per non deluderla."


Dopo aver rivolto un mucchio di parole rispettose al Gran Sacerdote Liu Xiao, Yun Che si allontanò e liberò istantaneamente i suoi occhi da tutte le distrazioni e i pensieri non necessari. Era uno sguardo tale che il vecchio si ammutolì.


Ancora una volta, il Gran Sacerdote Liu Xiao esaminò Yun Che. Il giovane aveva appena centoventi anni ed era un Divino Maestro, ma non solo era in grado di liberare la mente da tutte le distrazioni e concentrarsi sul compito di fronte a sé, poteva farlo nonostante si trovasse al suo cospetto, nella sua dimora.


Il Gran Sacerdote Liu Xiao aveva visto innumerevoli generazioni di Figli Divini nella sua vita. Ognuno di loro era un'esistenza di massimo livello, quasi intoccabile tra i suoi pari. Tuttavia, nessuno di loro avrebbe mai potuto imitare Yun Che. Questo ragazzo...


Dopo un momento di silenzio, lo sguardo di Yun Che divenne tagliente e protese la mano avanti. Decine di mini cicloni si spirarono dalle sue dita e gli portarono sessantasei tipi di ingredienti alimentari di tutte le forme e colori. Fu così rapido che Hua Caili riuscì a capire a malapena cosa stesse succedendo, e non riuscì ad identificare oltre l’ottanta per cento dei materiali.


Un fuoco si accese e avvolse tutti gli ingredienti. Poi, le mani di Yun Che iniziarono a danzare nell'aria. Ovunque andassero le sue dita, le lame di vento entravano in azione. Tuttavia, ogni scia sembrava possedere un attributo diverso. Alcune erano gentili, altre delicate. Alcune vigorose, altre intense. Spezzavano, tagliavano, purificavano e fondevano vari ingredienti alimentari in modi diversi tutti allo stesso tempo.


Ancora più sorprendente delle lame di vento era il fuoco. Dall'esterno, sembrava solo una palla di fuoco. Eppure, sembrava contenere decine di fiamme diverse. Le fiamme erano ovviamente collegate, ma le loro temperature e intensità erano drasticamente differenti. Era come se ci fossero barriere impercettibili e inviolabili all'interno delle sfere che impedivano che i loro domini interferissero gli uni con gli altri.


In effetti, il Gran Sacerdote Liu Xiao aveva già percepito questa stranezza quando Yun Che stava creando il biscotto friabile della luna riflesso delle nuvole. Ora, si presentava ai suoi cinque sensi con una chiarezza molte volte maggiore. Vento e fuoco si mescolavano e si alimentavano a vicenda.
I sessantasei ingredienti alimentari furono completamente avvolti al punto che il loro aroma riusciva a malapena a fuoriuscire nell'ambiente circostante. Si potevano solo sentire i fruscii del vento e gli scoppiettii del fuoco.


Hua Caili guardò tutto con occhi luminosi come stelle. Le fiamme riflettevano il profondo desiderio, l'ammirazione e le aspettative nei suoi occhi.


In quel momento, chiunque avesse anche solo un po' di esperienza avrebbe notato che Hua Caili stava guardando Yun Che con un affetto straordinario. Tuttavia, il Gran Sacerdote Liu Xiao non notò nulla. I suoi occhi erano completamente fissi su Yun Che e aveva ritirato completamente la sua aura.
Figuriamoci respirare rumorosamente, nemmeno i suoi bulbi oculari si erano mossi di un millimetro. Tuttavia, nemmeno un Gran Sacerdote come lui poteva percepire l'assoluto potere purificante della Perla del Veleno Celeste che era nascosto in mezzo alla tempesta elementare.


Ci fu un leggero tonfo, e sia il fuoco che il vento cessarono bruscamente, lasciando solo sbuffi di nebbia bianca. Mentre la foschia si disperdeva lentamente a terra, apparì una scodella di ghiaccio che si era formata chissà quando. Quando il Gran Sacerdote Liu Xiao guardò, vide quello che sembrava una scodella colorata come un’alba poetica. La sua luce era semplice, ma era anche straordinariamente vibrante e rossa.


Quando fece un passo avanti e spostò leggermente lo sguardo, l'alba si diffuse bruscamente in un cielo percorso da correnti dorate, simile all'ultimo bagliore del sole che tramonta. Questo lo colse di sorpresa. Quando spostò di nuovo gli occhi, i raggi splendenti scomparvero e il paesaggio nella scodella si trasformò nel ghiaccio che compariva all’inizio della primavera. La zuppa traslucida e scintillante sembrava brillare come brina.
Mosse una terza volta gli occhi e il ghiaccio si sciolse in una scodella piena di verde smeraldo. Era il tipo di purezza e vitalità che solo la Terra Pura poteva permettersi di coltivare.


"Bellissimo. È così bello!"


Hua Caili si lasciò sfuggire un grido di sorpresa e meraviglia. "Puoi vedere un’immagine completamente nuova ad ogni angolazione!”


Tenendo in mano la scodella di ghiaccio, Yun Che disse sorridendo: "Il mio maestro mi ha detto questo. Il gusto è importante quando si tratta di cibo, ma anche l'aspetto non dovrebbe essere trascurato. Ecco perché l’ho migliorato un po'.
Ho usato i colori originali degli ingredienti come base e la nebbia di ghiaccio come supplemento per creare sei strati. A seconda della distanza, puoi vedere sei immagini diversi in totale. Sono rispettivamente alba, crepuscolo, inizio primavera, fine estate, una notte silenziosa e nebbia sottile."


Hua Caili strinse le labbra e dichiarò con orgoglio e ammirazione sfrenati: "Sei l'unico al mondo che creerebbe un piatto dall’aspetto così meraviglioso, fratello Yun."


Yun Che restituì un sorriso e cercò di dire qualcosa. Tuttavia, il peso sulla sua mano scomparve bruscamente. Era perché il Gran Sacerdote Liu Xiao aveva strappato la scodella di ghiaccio dalla sua presa.


"Qual è il nome di questa zuppa?" Chiese, anche se i suoi occhi erano completamente incollati alla scodella di ghiaccio. La domanda era breve, ma il suo naso fremette almeno cinque o sei volte durante quel periodo.


Yun Che rispose gentilmente: "Questa zuppa si chiama... Liu Xiao guarda dall’alto le vicissitudini."


Il Gran Sacerdote Liu Xiao alzò i suoi occhi antichi, di milioni di anni, e fissò il giovane che aveva solo "centoventi anni". "Sessantasei ingredienti alimentari, sei strati, sei scene... In altre parole, questo non è il tuo piatto distintivo. Questo è solo un piatto che hai creato al momento. Ho ragione?"


"Esatto."


Yun Che annuì e disse onestamente: "Molto tempo fa, ho sentito da Caili che il signor Liu Xiao citava spesso: '“Ridi degli altri, ridi di te stesso, ridi del passato e del futuro, ridi del cielo, ridi della terra, ridi del Budda.”


"Sono inesperto, ma riesco ancora a percepire una sorta di distacco trascendente e libertà da questa citazione. Posso sentire che il mondo intero la ammira, proprio come lei guardi dall’alto tutti loro."


"Oggi, ho finalmente l'onore di incontrarla di persona. Nonostante lei sia un potente Gran Sacerdote, non risulta intimidatorio né arrogante. Potrebbe stare nel mondo dei mortali e non la riconoscerebbero nemmeno. Ogni creatura vivente rispetterebbe lo status quo, le regole e l’etichetta, ma lei vede tutto come rappresentazioni delle vicissitudini della vita. Non potrei mai sperare di raggiungere una mentalità del genere. Naturalmente non può che farmi provare rispetto e ammirazione.”


"È così che sono stato ispirato a creare la 'Liu Xiao guarda dall’alto le vicissitudini'. È la mia dimostrazione di rispetto per lei. Spero che possa assaggiarla, signor Liu Xiao."


Sebbene Hua Caili sapesse già che Yun Che era un "bastardo" eloquente, non poté fare a meno di sorridere quando lo ascoltò fino alla fine.


Persino la barba sporca e polverosa del Gran Sacerdote Liu Xiao tremò mentre schioccava la lingua con apprezzamento: "Che ragazzo, che Liu Xiao guarda dall’alto le vicissitudini, che raffinate lusinghe."


Dopo aver detto questo, sollevò la testa e la mano. Il suo movimento era ampio, ma in realtà bevve solo un piccolo sorso della Liu Xiao guarda dall’alto le vicissitudini. Nemmeno una singola goccia del contenuto fuoriuscì dalla scodella.


Poi, si irrigidì sul posto.

