---
title: Capitolo 485 – Spada Colpo Celeste Nemesi dei Diavoli
pubDate: 2025-01-31T17:03:16.138Z
tags:
    - atg
---


<strong>Capitolo regolare, 0 in coda, 0/10 donazione
-Alstor</strong>


Quella ragazzina possedeva una forza spaventosa, era così veloce che Yun Che non riusciva a raggiungerla e aveva mangiato Spadone del Drago, ma ora aveva rivelato di avere una quarta abilità...


Sapeva davvero trasformarsi in una spada!!!


Inoltre, era ancora più grande della Spada Colossale del Signore Supremo e di Spadone del Drago! Un'arma così enorme era un vero e proprio spadone.


E, dopo essersi trasformata, poteva comunque far apparire all'interno dell'arma una versione in miniatura di se stessa.


Yun Che al momento si sentiva sul punto di svenire e si chiese persino se stesse sognando. Anche se c'erano sicuramente molti misteri in quell'universo sconfinato, questo era semplicemente inconcepibile!


Yun Che fissò lo spadone scarlatto al suo fianco e sentì la ragazzina ridacchiare, soddisfatta di averlo stupito. Scioccato, non riuscì neppure a capire cosa stesse gridando la ragazza. La guardò dall'alto in basso, da destra a sinistra, senza saper descrivere come si sentisse. Nonostante le esperienze vissute in due vite e la calma che aveva raggiunto dopo essere stato torturato dalla tempesta spaziale, non riusciva ancora a comprendere cosa si celasse dietro a quella faccenda inquietante, che contrastava con ogni legge della vita e del mondo.


Osservando di nuovo con cura lo spadone, si accorse improvvisamente che ai due lati della perla centrale erano incise due parole, una da un lato e una dall'altro... erano entrambe di un profondo colore rosso, identico a quello delle decorazioni sulla lama. Se non avesse fatto attenzione, sarebbe stato molto difficile notarle.


Le due parole erano “Devil” a sinistra, e “Slayer” a destra.


“Slayer Devil... No, dovrebbe essere Devil Slayer?” mormorò Yun Che.


“Cosa? Devil Slayer!?!?”


Il mormorio di Yun Che suscitò una reazione inaspettata in Jasmine, che stava riflettendo ma non appena sentì quelle parole lo raggiunse e gli chiese: “Dove hai letto queste due parole?”


Yun Che indicò i lati sinistro e destro della perla centrale. Jasmine osservò le incisioni “Devil Slayer”, con un'espressione profondamente scioccata.


“Conosci questa spada?” domandò subito Yun Che.


Jasmine non gli rispose, limitandosi a fissare con attenzione lo spadone scarlatto come se stesse cercando di ricordare qualcosa con tutte le sue forze. Dopo un po', alla fine disse a bassa voce: “Forse è...”


A metà frase, Jasmine sollevò improvvisamente lo sguardo e disse: “Controlla se anche dall'altro lato della lama ci sono le parole Devil Slayer!”


Yun Che annuì rapidamente e girò la spada. Nella stessa posizione, trovò altre due parole... ma non erano “Devil” e “Slayer”.


A sinistra era inciso “Heaven”, a destra “Smiting”.


“Smiting Heaven?” mormorò Yun Che, aggrottando le sopracciglia: “No, in base alla posizione delle parole dovrebbe essere Colpo Celeste Nemesi dei Diavoli!”


Colpo Celeste Nemesi dei Diavoli?


Nota di Alstor: Significa più o meno “Massacratrice di Diavoli che Distrugge i Cieli/il Paradiso”.


“Colpo Celeste Nemesi dei Diavoli? Come può esserci scritto proprio questo?” quando Jasmine vide le due parole, la sua espressione cambiò notevolmente e il suo sguardo divenne confuso e stupito al tempo stesso: “Forse mi sbaglio... No! Questa sensazione, è per forza...”


“Jasmine, cos'hai capito di preciso? Conosci le origini di questa spada... o di questa ragazzina?” chiese Yun Che, confuso.


“Non ne sono sicura.” Jasmine scosse lentamente la testa: “La mia ipotesi di poco fa era troppo azzardata e le parole 'Colpo Celeste Nemesi dei Diavoli' hanno gettato all'aria il novanta percento di ciò che avevo intuito. Non serve che me lo chiedi ancora. Se ti spiegassi cosa sto pensando, non farei altro che confonderti ancora di più anziché chiarirti le idee! Tuttavia, ora capisco perché quella ragazzina non dava segni di vita.”


“Perché?”


“Perché è molto probabile che non sia umana! E che non sia neppure un normale essere vivente!” spiegò Jasmine, scandendo le parole: “Probabilmente è uno Spirito Celeste, completamente diverso da ogni essere vivente!”


“Spirito Celeste?” era la prima volta che Yun Che sentiva parlare di qualcosa del genere.


“La forza di un essere vivente deve essere costruita sulla base della coltivazione di forza misteriosa, ma gli Spiriti Celesti possiedono poteri eccezionali derivanti dal Cielo e dalla Terra fin dalla nascita. Tuttavia, gli Spiriti Celesti dovrebbero essersi estinti nell'Era Antica, non dovrebbero esistere nel presente. Soltanto mio fratello mi ha mai parlato di loro. Ma questa ragazzina proviene dall'Era Antica ed è molto particolare. Anche con le mie conoscenze, non riesco a spiegarmi tutto. Quindi, probabilmente non proviene da un qualsiasi clan dell'Era Antica e questo spiega come mai assomigli agli Spirit Celesti che mi descrisse mio fratello. Di conseguenza, credo ci sia una possibilità del cinquanta percento che provenga da un Clan di Spiriti Celesti dell'Era Antica!”


Jasmine aveva un tono molto tranquillo, ma Yun Che percepiva l'incertezza nella sua voce. Infatti, neppure lei aveva mai incontrato uno Spirito Celeste prima d'ora e le sue erano soltanto speculazioni. E considerando le conoscenze e la forza misteriosa di Jasmine, se quella ragazzina era riuscita a stupirla... qualsiasi ipotesi, per quanto apparentemente ridicola, avrebbe potuto essere plausibile.


“Su, prova la spada.” disse improvvisamente Jasmine.


Lo spadone scarlatto non possedeva nessuna aura, né sembrava particolarmente forte. Sebbene fosse gigantesco, non aveva l'aura sovrastante che ogni spadone avrebbe dovuto avere. Yun Che appoggiò una mano sull'elsa dell'arma e tentò distrattamente di sollevarla.


Ma non si mosse di un solo centimetro.


Sebbene l'avesse afferrata senza impegnarsi,  ormai Yun Che era in grado di sollevare qualche tonnellata, eppure lo spadone rimase perfettamente immobile.


Yun Che era sbalordito e spalancò gli occhi. Dopo essersi ripreso dallo schock momentaneo, assunse la posizione corretta, afferrò l'elsa con entrambe le mani e attivò Purgatorio.  Radunò tutta la sua forza misteriosa e la sua forza fisica nelle braccia.


“Haah!!”


Yun Che ringhiò e le sue braccia cominciarono a sollevarsi. Utilizzando tutta la sua forza, riuscì ad alzare da terra lo spadone scarlatto e lo fece oscillare, sferrando un fendente che lasciò dietro di sé una linea cremisi. Mentre teneva lo spadone fermo a mezz'aria, i suoi muscoli divennero tesi e le sue vene si gonfiarono. Gli sembrava di non avere fra le mani un'arma, ma una montagna!


Era almeno dieci volte più pesante di Spadone del Drago!!


Almeno cento tonnellate!!


Se non fosse stato per la forza di cinquanta tonnellate per braccio conferitagli dal quarto livello della Grande Via del Budda, e per il fatto che stava usando tutta la sua forza misteriosa, non sarebbe mai riuscito ad impugnare quello spadone.


Quella mocciosa pesava solo venti o trenta chili, avrebbe potuto sollevarla con mezzo dito... come poteva essersi trasformata in una spada così pesante!?


Quell'arma era più grande di Spadone del Drago, ma al massimo del trenta percento, eppure era almeno dieci volte più pesante! Doveva possedere una potenza spaventosa, ma allora perché non aveva un'aura!?


Quella fatica nelle braccia gli ricordava la prima volta che aveva impugnato la Spada Colossale del Signore Supremo. Strinse i denti e portò altra forza alle braccia, poi cominciò a sferrare vari fendenti con lo spadone scarlatto. Non appena cominciò ad attaccare, la sua aura divenne sovrastante come le onde infuriate dell'oceano che si infrangono violentemente contro la riva. Le esplosioni causate da quella spada erano assordati come tuoni... non era difficile immaginare quanto fosse distruttiva la forza racchiusa in ogni colpo.


“Wah, wah, wah... è così divertente! Divertente, divertente... Wuahhhh, perché mi gira la testa...”


L'immenso peso dello spadone non scoraggiò Yun Che, anzi, lo rese ancora più eccitato. Persino le vibrazioni sempre più intense dei contraccolpi penetrarono nella sua mente. Si fermò soltanto quando sentì la voce entusiasta della ragazzina, che gli ricordò che quella... proprio quella ragazza si era trasformata nella spada!


“Svelto, fai cadere una goccia di sangue sullo spadone... una goccia è sufficiente!” All'improvviso sentì la voce di Jasmine, che gli stava parlando tramite la sua anima. Soltanto lui poteva sentirla.


Sebbene non sapesse come mai il tono di Jasmine sembrasse così serio, Yun Che non fece domande e condensò immediatamente una goccia di sangue sulla punta di un dito, facendola cadere sullo spadone.


Non appena il suo sangue toccò la spada, Jasmine, alle sue spalle, unì immediatamente le mani in modo da formare uno strano sigillo con le dita. Nel palmo della sua mano, si illuminò una luce dal colore rosso, profondo, come quello del sangue.


Nello stesso istante, il sangue di Yun Che che stava colando lungo la spada si fermò, venne assorbito dall'arma e scomparve nel nulla.


Le azioni di Jasmine superarono completamente la vista e la percezione spirituale di Yun Che, che così non poté capire nulla... sentì soltanto una strana fluttuazione d'energia, per un solo istante.


“Ehh? Perché mi sento così strana.”


La ragazzina sembrava confusa. Lo spadone scarlatto tra le mani di Yun Che brillò di luce rossa e scomparve. La giovane ragazza dai capelli e dai vestiti rossi ricomparve e, quando atterrò a terra, non riconobbe subito Yun Che. Al contrario, si tenne il volto fra le mani e si mordicchiò le dita senza rendersene conto, come se si stesse concentrando molto su qualcosa.


Lo spadone scarlatto era scomparso, ma la fatica continuò a rimanere fra le braccia di Yun Che. Non riusciva a calmarsi dall'euforia... anche se usare quella spada era ancora piuttosto stancante, quando sarebbe riuscito a padroneggiarla avrebbe posseduto una potenza devastante, ancora più grande di quella di Spadone del Drago!


Se fosse stato un semplice spadone, Yun Che avrebbe fatto di tutto per averlo. Ma quella spada... in realtà non era un'arma!


“Ragazzina, sei davvero... fortissima!” Yun Che abbandonò la sua espressione arrabbiata e agitata, assumendone una più tranquilla. Improvvisamente ebbe la sensazione che sarebbe stato molto importante per lui riuscire a stringere un buon rapporto con la ragazza.


La ragazzina lo guardò con uno sguardo confuso, poi inclinò la testa: “Perché mi sento così strana? Perché, eh...”


“Dove ti senti strana?” chiese Yun Che.


“Non lo so, mi sento strana e basta.” guardò Yun Che, dicendogli in tono molto serio: “Ugh, inizi a piacermi di più! Sei contento di piacere a una ragazza bellissima come me?”


“... ragazzina.” Yun Che si portò una mano al volto, parlandole con un tono ancora più serio del suo: “Già nella mia vita precedente, conoscevo il mio fascino. Dalle piccole e innocenti loli alle più invincibili vecchiette vergini, è assolutamente normale che io piaccia alle donne. Quindi, non devi sentirti strana per questo.”


“Piccole loli? Vecchiette vergini... di cosa stai parlando?” la ragazza sembrava confusa, ma subito dopo scosse la testa con decisione: “Ahhh! Ti proibisco di chiamarmi ragazzina. Non suona affatto bene!”


“Allora come dovrei chiamarti?”


“Chiamami... chiamami... chiamami piccola bellezza!”


“... davvero non ti ricordi il tuo nome?”


“Certo che no, te l'ho già detto!”


“Allora... che ne diresti se ti dessi io un nome?”


“Darmi un nome?” gli occhi della ragazza si illuminarono dalla gioia: “Okay, okay! Ma deve essere un nome carino e che mi piaccia!”


Yun Che guardò i vestiti rossi della ragazza, i suoi capelli rossi, i suoi occhi rossi... persino il suo colore preferito era il rosso. Ci pensò per un po', poi propose: “Allora ti chiamerò Hong'er.”


“Hong'er... Hong'er... Hong'er... Hong'er...” la ragazza ripeté il nome parecchie volte. I suoi occhi divennero ancora più brillanti e rispose entusiasta: “Da ora in poi chiamami Hong'er... Hehe! Ho un nome! Hong'er, Hong'er... la prossima volta non chiamarmi ragazzina o piccola mocciosa, e neanche piccola bellezza. Mi potrai chiamare soltanto Hong'er!”


A giudicare da quanto era incredibilmente eccitata, era ovvio che quel nome le piaceva molto.


Nota di Alstor: “Hong” significa “Rosso”. Wow, Yun Che è davvero fantasioso.
                                


                                



