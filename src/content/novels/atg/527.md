---
title: Capitolo 527 – Riunione di Famiglia
pubDate: 2025-02-03T07:52:46.836Z
tags:
    - atg
---


<strong>Capitolo sponsorizzato!! Grazie mille Alessandro! 4 in coda, 0/10 donazione</strong>


<strong>-Alstor, che si scusa per avervi lasciato col cliffhanger bastardissimo</strong>


<strong>**ANNUNCIO** Come regalo di Natale dal 14 dicembre al 7 gennaio i capitoli saranno a metà prezzo, cioè cinque euro l'uno</strong>






Ogni singola delicata parola di Yun Che risuonò nelle orecchie di Yun Qinghong come un tuono, poi barcollò vistosamente e tutto ciò che vedeva divenne sfocato. Si sentiva come se il cervello stesse per esplodergli a causa del sangue che gli stava salendo alla testa.


“Figlio... Tu sei mio figlio... mio figlio!!”


Mu Yurou gridò, lasciando trapelare la sua immensa commozione e si divincolò dalla stretta di Yun Xiao, gettandosi frettolosamente verso Yun Che. Lo abbracciò come se la sua stessa vita dipendesse dallo stringerlo fra le braccia e cominciò a piagnucolare come una bambina. La stretta intorno a Yun Che cominciò a stringersi, e se solo l'avesse abbracciato più stretto... avrebbe potuto sembrare che volesse restare per sempre così. Il rumore addolorato e commosso dei suoi singhiozzi sembrò far assumere a tutto il mondo una sfumatura più grigia.


Yun Qinghong fece un passo in avanti e allungò una mano verso di lui, ma si fermò a metà strada. Le parole che voleva pronunciare sembravano esserglisi bloccate in gola, senza voler uscire, e quando aprì la bocca le lacrime che stava cercando di trattenere con tutte le sue forze minacciarono nuovamente di scendergli lungo il viso...


Lo Specchio del Samsara era il tesoro che avevano appeso al collo di loro figlio, anni prima, durante la loro fuga. Infatti avevano sperato e pregato che quell'artefatto sacro, che la Famiglia Yun aveva protetto per generazioni sotto richiesta della Famiglia Reale Demone Illusorio e che il continente del Cielo Misterioso bramava, avrebbe rivelato tutta la sua potenza divina e avrebbe protetto il loro neonato, costretto a diventare un emarginato e un fuggitivo per colpa loro... e quel marchio Profound era una prova ancora più inconfondibile... ciò che aveva detto, poi... il continente del Cielo Misterioso, la Nazione Ventoblu, clan della Nuvola Vagante e Xiao Ying erano nomi che loro si erano ripetuti innumerevoli volte... e sebbene li avesse nominati a Yun Che quando gli aveva parlato delle origini di Yun Xiao, non aveva mai pronunciato il nome di Xiao Lie...


Inoltre, quel suo aspetto così simile al suo di quando era giovane, e quella sensazione di intimità che provava per lui sebbene non lo avesse mai incontrato prima... e quella fiducia e complicità semplicemente irrazionali che c'erano fra loro...


Ah, allora era per questo... era per questo...


Non c'era da sorprendersi che avesse voluto visitare la Famiglia Yun... non c'era da sorprendersi che si fosse impegnato al massimo per curare i loro corpi menomati, tanto da svenire per lo sforzo... non c'era da sorprendersi che trattasse lui e Yurou così gentilmente... non c'era da sorprendersi che non avesse esitato ad affrontare un nemico così potente soltanto per sventare la calamità che stava per colpire la Famiglia Yun... non c'era da sorprendersi che avesse voluto diventare fratello giurato di Yun Xiao... ora, che finalmente il cerchio si era chiuso, capì anche perché Yun Che avesse chiesto di poterli chiamare “Padre” e “Madre”...


Perché in realtà era il loro vero figlio... carne della loro carne e sangue del loro sangue... il figlio che avevano perso più di vent'anni prima... i Cieli lo avevano fatto tornare al loro fianco...


Avrebbe dovuto capirlo prima... perché in quel mondo, eccetto un parente diretto, nessuno avrebbe avuto motivo di preoccuparsi e badare così tanto a qualcun altro, al punto da rinunciare a se stesso per lui... Ma, sebbene nel suo cuore ci fossero stati molti sospetti sulla questione, come avrebbe potuto avere il coraggio di sperare in un finale così impossibilmente perfetto...


“Mio figlio... Mio figlio...” Mu Yurou aveva la voce roca. Aveva pianto così tanto che sembrava che la sua anima avesse lasciato il suo corpo... e non era una donna qualunque; era una potente Monarca ammirata da tutti; era la moglie del Patriarca della Famiglia Yun. Il suo talento era straordinario, era di famiglia nobile e possedeva una volontà di ferro. Anni prima, si era avventurata con suo marito nel continente del Cielo Misterioso, che faceva impallidire la maggior parte di coloro che ne sentivano parlare!Sarebbe stato difficile trovare persone altrettanto coraggiose e determinate nell'intero Regno Demoniaco Illusorio.


Ma oggi, le sue lacrime sarebbero state sufficienti a formare un oceano. In tutti quegli anni, era sempre stata torturata dai suoi stessi pensieri e per il dolore aveva pianto infinite lacrime... in tutto il mondo, c'era solo una persona in grado di rendere così debole quella donna che aveva avuto il coraggio di affrontare il continente del Cielo Misterioso senza battere ciglio. C'era solo una persona che poteva farla piangere così tanto... ovvero suo figlio, che credeva di aver perso per sempre.


La parte anteriore degli abiti di Yun Che divenne rapidamente fradicia di lacrime, ma sebbene fossero bagnati contenevano un calore che gli penetrò nel cuore. Lo fece sussultare debolmente e lui sollevò lentamente le braccia, poggiando le mani sulle spalle tremanti della madre. Poi, disse delicatamente: “Padre, Madre, vostro figlio è indegno... per oltre vent'anni, non sono stato al vostro fianco...”


“Va tutto bene, ora che sei tornato... va tutto... bene...”


Dopo aver pronunciato quelle semplici parole, Yun Qinghong dovette costringersi immediatamente a soffocare di nuovo le sue emozioni e non aggiunse altro.


Yun Xiao rimase fermo, senza parole e completamente scioccato. Nella sua mente, c'era soltanto una voce che continuava a ripetere una frase... il Fratellone è il figlio di mio Padre e mia Madre... il loro vero figlio biologico...


Allora... io, invece... credo che... in fin dei conti non sono mai stato... il loro vero figlio...


Lo sapeva già da molto tempo e l'intera Città Imperiale dei Demoni ne era a conoscenza. Il fatto che non possedesse un Manico Profound era una verità innegabile... ma siccome Yun Qinghong e Mu Yurou non l'avevano mai ammesso apertamente, nel profondo del suo cuore quella realtà era rimasta coperta da un velo impercettibile che lui non aveva mai voluto squarciare...


Ma oggi, l'ultimo strato era stato completamente strappato via... le sue emozioni erano in preda al caos, non aveva la più pallida di che cosa fare e non sapeva neppure se avrebbe dovuto continuare a restare lì... ma, a quel punto, si ricordò improvvisamente di quello che Yun Che gli aveva appena detto...


“Ah, allora è questo lo scherzo del destino... che il Fratellone ha detto che avrei dovuto affrontare.” mormorò a bassa voce.


Le parole di Yun Che fecero subito piangere ancora più rumorosamente Mu Yurou. In tutti quegli anni, non aveva sopportato soltanto la perdita ma anche il tormento del senso di colpa. Infatti, era stata colpa loro se loro figlio era stato costretto a fuggire fin dalla nascita. Inoltre, avevano dovuto distruggere le sue Vene Misterioses, salvandolo ma menomandolo per il resto della vita, soltanto perché lei era stata avvelenata mentre era incinta. Già allora era stata travolta da così tanto dolore da desiderare di essere morta e stava per essere sopraffatta dal senso di colpa. L'unica cosa che aveva in mente era che, se fossero sopravvissuti, avrebbe fatto tutto il possibile per proteggerlo ed espiare la sua colpa. Ma non appena giunsero finalmente al Regno Demoniaco Illusorio, si accorse che suo figlio era rimasto nel continente del Cielo Misterioso, un luogo dove non avrebbero mai potuto tornare. Non avrebbe potuto nemmeno crescere e guidare il suo stesso figlio...


Ma ora, era tornato ed era lì, al suo fianco, eppure le sembrava tutto solamente un bellissimo sogno. Non era risentito nei loro confronti e non si era neppure lamentato per un solo istante. Al contrario, li aveva guariti, aveva cambiato il loro destino e aveva salvato la Famiglia Yun da una calamità... e dopo tutto questo, si era comunque inginocchiato di fronte a loro definendosi un “figlio indegno”...


Suo figlio non era soltanto tornato, ma era anche diventato straordinario e così gentile...


Negli ultimi ventidue anni, aveva perso il conto di quante volte avesse maledetto i Cieli, di quante volte si fosse sentita tradita da quel fato così crudele. Ma ora, stava ringraziando sinceramente e devotamente i Cieli con tutto il suo cuore...


Yun Che credeva che, dopo essersi preparato per due mesi, il colpo sarebbe stato attutito e lui sarebbe riuscito a mantenere la calma. Ma dopo essere stato avvolto dall'abbraccio di sua madre, averla sentita piangere e aver sentito le sue lacrime sul suo petto, i suoi occhi divennero lucidi. Lei lo stringeva con tutte le sue forze, quasi fino a soffocarlo, ma quell'abbraccio era rincuorante. Avvolto da quel calore, alla fine lasciò andare le lacrime che già gli bagnavano gli occhi; scivolarono lungo il suo viso, tracciando righe sottili, e nel suo cuore si sentì sempre più debole...


In tutti quegli anni, aveva affrontato fin troppe difficoltà, aveva conosciuto alti e bassi e spesso si era anche trovato a un passo dalla morte. Di conseguenza, la sua forza di volontà era stata già da anni temprata fino a diventare incrollabile. Il sangue uscito dalle sue ferite era milioni di volte più abbondante delle lacrime che aveva pianto. Aveva affrontato da solo una gigantesca Setta e perfino un intero Impero. Nella sua vita precedente, si era opposto da solo addirittura a un intero continente... al punto da trovarsi costantemente sospeso sul limite fra la vita e la morte, ma aveva sempre tenuto la testa alta con una tenacia indistruttibile e aveva sempre mantenuto sul viso un sorriso freddo e insanguinato, che aveva espresso fino alla fine la sua audacia e il suo desiderio di ribellione...


Ma al momento, quella sensazione di debolezza era così reale e irrefrenabile da fargli sentire l'urgenza di lasciarsi andare e scoppiare a piangere...


Sapeva che si sentiva così perché ora era fra le braccia di sua madre.


Per due intere vite, fino a quel giorno, non aveva mai saputo cosa si provasse ad essere abbracciati dalla propria madre... finalmente non era più soltanto un vagabondo senza genitori, senza radici, che viaggiava ricoperto dalla polvere e dalle macchie di sangue...


Sembrava che il tempo fosse rallentato. Nessuno disturbò la loro riunione di famiglia e sembrò che quel giorno non fosse successo nient'altro.


Ma dopotutto, Yun Qinghong era pur sempre Yun Qinghong. Dopo un po', riuscì finalmente a riprendere il controllo delle sue emozioni e fissò in silenzio sua moglie e suo figlio, stretti in quell'abbraccio. In alcuni istanti ridacchiò, in altri chiuse gli occhi. Alla fine, gli ormai rochi singhiozzi di Mu Yurou si calmarono. Emise un piccolo sospiro di sollievo e disse, nel tono più tranquillo possibile: “Yurou, i Cieli ci hanno ridato nostro figlio e questo ci rende estremamente felici. Ma, vedi, piangendo così tanto stai spaventando a morte Che'er e Xiao'er.”


Mu Yurou sollevò la testa; il suo intero volto era rigato dalle lacrime. Sospirò debolmente e tenne il viso di Yun Che fra le mani. Era così premurosa che sembrava stesse tenendo fra le dita un tesoro prezioso che avrebbe potuto rompersi facilmente. Lo guardò con gli occhi lucidi e sussurrò a bassa voce: “Sì... questo è mio figlio... Che'er... mio figlio...”


Tremò leggermente e appoggiò la fronte a quella di suo figlio. Anche se stava cercando di fare del suo meglio per non piangere, le lacrime continuavano a scenderle lungo le guance. Non riusciva a smettere... le sue mani si rifiutavano di lasciare suo figlio, come se temessero che se avessero smesso di stringerlo lui sarebbe scomparso di nuovo dal mondo.


Così trasandata, non assomigliava affatto alla donna che era di solito, dal portamento nobile ed elegante.


Yun Qinghong fece un passo in avanti e appoggiò una mano sulla spalla di Yun Che. Sul suo viso c'era un lieve sorriso, ma quando aprì bocca sembrò che le sue stesse parole lo stessero soffocando. Soltanto dopo un bel po' di tempo riuscì a dire a bassa voce, con un sorriso leggermente tremante: “Che'er, bentornato a casa... ti abbiamo aspettato a lungo, nei nostri sogni...”


Yun Che si asciugò in silenzio le lacrime dagli occhi e sollevò lo sguardo, rispondendo a bassa voce: “Padre, Madre, mi dispiace. Sono tornato solo ora. Per colpa mia, avete dovuto soffrire per molti anni.”


“Non sei affatto tornato troppo tardi.” Yun Qinghong ridacchiò e scosse la testa: “Ora che sei tornato, va tutto bene.”


La persona di fronte a lui, così straordinaria da suscitare la sua ammirazione, che aveva fatto mettere da parte a Mu Yubai il suo status e la gerarchia di anzianità per diventare suo fratello giurato, era davvero suo figlio. L'orgoglio, la gioia e la soddisfazione che provava in quel momento... erano così intensi da essere indescrivibili. Era persino convinto che se avesse dovuto pagare con la vita quel momento di riconciliazione, quella verità, sarebbe stato disposto a farlo con un sorriso sul volto.


“Yurou, nostro figlio è tornato a casa ed è già così grande. Sono sicuro che non voglia scappare via, quindi per quanto hai intenzione di continuare ad abbracciarlo?” Yun Qinghong appoggiò dolcemente una mano sulla schiena della moglie: “Non vorrai che nostro figlio, il giorno stesso del suo ritorno, debba restare inginocchiato qui per tutto il pomeriggio?”


L'ultima domanda di Yun Qinghong ebbe immediatamente effetto. Dopo essersi resa conto che Yun Che era rimasto inginocchiato lì con lei, immobile, per parecchie ore, Mu Yurou si sentì subito in colpa e quasi scoppiò di nuovo a piangere per il dispiacere. Si asciugò frettolosamente le lacrime e allungò una mano per aiutare Yun Che a rialzarsi: “Che'er, svelto, alzati, il pavimento è così freddo... Oh, è tutta colpa di tua madre, mi ero dimenticata che fossimo inginocchiati per terra.”


Yun Che si alzò in piedi e Mu Yurou lo aiutò delicatamente. Scosse la testa e rispose: “Non è niente, Madre. Non sono stato al tuo fianco per tutti questi anni, quindi anche se restassi in ginocchio per tre giorni e tre notti non sarebbe sufficiente a farmi perdonare.”


Quella profonda intimità era semplicemente fin troppo preziosa e commovente. Era disposto a mostrare loro il suo lato migliore e più ubbidiente, così da confortarli e renderli felici. Al loro fianco, Yun Xiao esitò per parecchio tempo, poi si avvicinò piuttosto timidamente e disse: “Padre, Madre, Fratellone, congra... congratulazioni per essere finalmente riusciti a riunire la vostra famiglia...”


“Non è la 'vostra' famiglia, è la 'nostra' famiglia!” Yun Che trascinò accanto a loro Yun Xiao: “Da come lo hai appena detto, sembra quasi che tu non faccia parte della nostra famiglia.”


“Ma, io... io...” Yun Xiao si morse debolmente le labbra, sembrava terribilmente confuso. Guardò Yun Qinghong e Mu Yurou, chinò il capo e chiese, in tono spento e dubbioso: “Io... Io... posso continuare a... chiamarvi... Padre e Madre?”


Le sue parole sorpresero leggermente Yun Qinghong e Mu Yurou, ma dopo una breve pausa risero contemporaneamente. Mu Yurou gli rispose con dolcezza: “Sei davvero sciocco, figliolo, sei sempre stato il nostro Xiao'er. Sei il figlio che abbiamo visto crescere, che abbiamo amato più di chiunque altro. Quindi, perché non dovresti più poterci chiamare Madre e Padre?”


“Ehi, Yun Xiao! Cosa stai dicendo? Siamo fratelli giurati, sai!” Yun Che gli diede una pacca sulla testa: “Quando ci siamo scambiati i voti per diventare fratelli giurati, abbiamo promesso che lo saremmo stati per tutta la vita e che i miei genitori sarebbero stati i tuoi e viceversa. Sono passati solo due mesi, e già non mi riconosci più come tuo Fratellone?”


“No, non è questo... io...” Yun Xiao agitò una mano e per un po' i suoi occhi divennero lucidi. A quel punto, capì improvvisamente perché Yun Che avesse voluto diventare suo fratello giurato... perché i suoi genitori erano in realtà i genitori di Yun Che... era un voto che non poteva essere sciolto e Yun Che aveva voluto aspettare due mesi prima di rivelare la sua identità soltanto per lui... soltanto per lui...


Un calore che trasportava fin troppe emozioni travolse tutto il suo corpo. Yun Xiao sollevò lo sguardo, con un sorriso splendente sul volto: “Mi dispiace, Padre, Madre, Fratellone, stavo solo riflettendo troppo. I genitori che mi hanno amato più di chiunque altro hanno finalmente incontrato loro figlio. Il mio fantastico Fratellone ha ritrovato i suoi genitori. Quindi, in realtà il più felice di tutti dovrei essere io! Madre, Padre, Fratellone... congratulazioni per essere riusciti a riunire la nostra famiglia!”


Yun Qinghong e Mu Yurou si guardarono a vicenda, ridendo. Anche Yun Che scoppiò a ridere. Ora che le lacrime e la tristezza erano scomparse, sui loro volti erano rimasti soltanto sorrisi amorevoli che nascevano dal profondo dei loro cuori.
                                


                                



