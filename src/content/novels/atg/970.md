---
title: Capitolo 970 – Provocare Odio
pubDate: 2025-02-03T07:52:46.897Z
tags:
    - atg
---


<em>Capitolo regolare,
0 Capitoli in coda, 0/10
-Schadenfreude</em>


Questo tipo di metodo di coltivazione disperato era estremamente crudele. Ogni volta che guariva, il suo corpo e le sue Vene Misteriose rinascevano e facevano dei progressi. Dopo il suo nono recupero, aveva abbastanza energia da sferrare il suo ottavo colpo. Questo lo esagitò ancora di più. Perfino il dolore che aveva provato ogni volta diventò un po' meno straziante.


Immerso in una coltivazione così crudele e stravagante, Yun Che non si rese conto del passare del tempo. Inflisse gravi ferite al suo corpo ed esaurì la sua Energia Misteriosa ogni volta prima di recuperare pienamente. Ogni volta che si riprendeva, il numero di volte che riusciva a menare fendenti con la Spada Colpo Celeste Nemesi dei Diavoli aumentò da sette a otto, a nove...


In quei tre mesi aveva raggiunto il suo limite più di duecento volte. Sotto lo stato "Tuono", ora era capace di fare un attacco a piena forza per quindici volte! Inoltre non c'era stato solo un aumento quantitativo, anche la potenza dei colpi era migliorata.


Durante questo processo, ci fu un cambiamento nel suo corpo e nelle sue Vene Misteriose di cui Yun Che non si accorse.


Yun Che si tirò su a sedere sulla Pietra Lucestellare. Anche se il suo corpo era pieno di ferite e lividi, la sua espressione era incredibilmente tranquilla. Dopo aver mantenuto quella postura per quasi otto ore, aprì gli occhi. Sia il suo corpo che la forza misteriosa si erano rigenerati nuovamente.


Sotto di lui, il bagliore della Pietra Lucestellare si era attenuato molto rispetto a tre mesi fa.


Se questa pietra fosse stata usata da qualunque altro praticante del mistero, anche usandola incessantemente giorno e notte, sarebbe riuscita a durare per dieci anni.


Yun Che aveva il potere del Dio dell'Ira e il ritmo con cui assorbiva e utilizzava l'energia del mondo era superiore ad una persona normale. Dopo tre mesi il potere del tesoro era stato consumato del settanta per cento! Tuttavia Yun Che era immerso nella sua coltivazione e non l'aveva percepito.


Quando aprì gli occhi, brillò una luce fredda. Stese la mano e attirò la Spada Colpo Celeste Nemesi dei Diavoli. Proprio quando stava per aprire di nuovo Tuono, una fluttuazione di Energia Misteriosa fu trasmessa all'improvviso dalla sua giada di trasmissione.


Yun Che si fermò... I membri della setta della Divina Fenice di Ghiaccio trasmettevano messaggi attraverso la giada della fenice ed era impossibile che arrivassero comunicazioni dalla Stella Polo Blu. Nemmeno Mu Bingyun o Mu Xiaolan conoscevano la sua impronta di trasmissione.


Da quando era arrivato nel Regno della Canzone Glaciale, l'aveva data ad una sola persona...


A Feng Mo, che proveniva anche lui dai Reami Inferiori ed era stato l'unico che aveva osato parlare per lui di fronte a Mu Fengshu tre mesi fa!


Feng Mo aveva superato l'esame finale della Sala Glaciale allora, diventando un discepolo ufficiale, ma aveva comunque irritato la maestra della sala principale! Da come si comportava, sicuramente Mu Fengshu non era una persona magnanima e allora si era infuriata molto. Era estremamente probabile che avrebbe causato guai a Feng Mo in futuro... Di conseguenza gli aveva dato la sua impronta di trasmissione come ringraziamento e anche con la speranza di ricambiare il favore un giorno.


Dopotutto ora era un discepolo del Palazzo della Fenice e aveva la protezione di Mu Bingyun.


Quando prese la giada di trasmissione, la voce di Feng Mo risuonò: "Fratello maggiore Yun Che... aiuto..."


La voce di Feng Mo era incredibilmente debole e piena di dolore. Yun Che aggrottò le sopracciglia e rispose subito: "Dove sei?!"


Dopo aver ottenuto la posizione di Feng Mo, Yun Che ritirò velocemente la Spada Colpo Celeste Nemesi dei Diavoli e saltò giù dalla Pietra Lucestellare. Poi rilasciò la sua Energia Misteriosa, spazzando via gli abiti laceri e le macchie di sangue dal suo corpo per cambiarsi. Proprio quando stava per lasciare la stanza di coltivazione, si fermò sul posto e alzò le mani con perplessità.


<em>Questa sensazione...</em>


Decimo livello del Stadio Sovrano Misterioso?!


Quando percepì la sua forza misteriosa, si irrigidì per lo stupore.


<em>Cosa succede? Quando ho consumato la Pillola dell'Anima Ghiacciata di Giada, la mia forza misteriosa è avanzata all'ottavo livello... ma perché ora sono al decimo? Quando ho fatto questi progressi?</em>


In quanto pinnacolo dei Nove Realm Mortali, ogni aumento di livello sarebbe stato accompagnato da un cambiamento qualitativo della forza misteriosa. Durante questo processo, l'Energia Misteriosa sarebbe circolata e si sarebbe agitata per poi condensarsi ancora di più. Si poteva dire che una volta che uno avesse raggiunto questo stadio, ogni avanzamento era una rinascita e sarebbe stato un processo arduo e pieno di rischi.


Eppure Yun Che era arrivato a questo punto senza rendersene conto... e aveva superato due livelli.


Sembrava che la sua forza misteriosa fosse arrivata tranquillamente al prossimo livello... in modo così tranquillo che nemmeno lui l'aveva percepito.


Yun Che rimase sul posto per un po' di tempo, ancora confuso. Anche se si era concentrato a coltivare, rilasciando tutto il suo potere con Tuono e poi si era concentrato pienamente a recuperare le sue ferite, avrebbe potuto assolutamente percepire l'aumento della sua forza misteriosa.


Questo era il Stadio Sovrano Misterioso!


Che abbia qualcosa a che fare con il modo in cui stavo coltivando?


Inoltre, in così breve tempo... sono già al decimo livello del Stadio Sovrano Misterioso?!


Era sull'orlo della via del divino!!


Era sbigottito, poi divenne esultante. Anche se non sapeva cosa fosse accaduto, la sua forza misteriosa aveva davvero raggiunto il decimo livello del Stadio Sovrano Misterioso. Questo risultato superava di gran lunga le sue aspettative, era stato perfino miracoloso... Significava anche che il metodo di coltivazione che aveva scelto avrebbe dato dei risultati scioccanti!


Xuanyuan Wentian ci aveva messo più di sei secoli per passare dall'ottavo al decimo livello del Stadio Sovrano Misterioso. Eppure lui ci aveva messo solo tre mesi!!


Questo contando completamente sulla sua coltivazione senza usare un potere esterno o una medicina. Questo tipo di velocità avrebbe scioccato chiunque nel Regno degli Dei.


Yun Che alzò la mano destra, facendo circolare silenziosamente il potere della sfera dell'origine diabolica. Una sfera di energia nera si condensò nel suo palmo e la luce nello spazio attorno si attenuò rapidamente. L'atmosfera era diventata sinistra.


"Il ritmo di crescita della sfera dell'origine diabolica è accelerato nuovamente." Yun Che mormorò. "Di questo passo potrebbe superare in potere le mie Vene Misteriose..."


La sfera dell'origine diabolica si era fusa completamente nelle sue Vene Misteriose e poteva essere considerata una fonte di potere indipendente e nascosta. A causa del Seme dell'oscurità del Dio Malvagio nel suo corpo, non temeva che il suo potere andasse fuori controllo.


Il potere della sfera dell'origine diabolica era indipendente e non era influenzato dalla sua coltivazione, invece aumentava da solo dando la tentazione a Yun Che di usarlo... Tuttavia ci sarebbero state gravi conseguenze nel momento in cui l'avesse mostrato.


"Jasmine una volta ha detto che dopo che il Caos Primordiale Settentrionale ha assimilato quello meridionale l'Energia Misteriosa dell'oscurità è diventata un'esistenza eretica nel Regno degli Dei. Non dovrei rivelarla... immagino che sia meglio che mi dimentichi dell'esistenza della sfera dell'origine diabolica."


Mormorò tra sé e sé Yun Che, poi aprì la porta. Rilasciò tutta la sua Energia Misteriosa e sfrecciò verso la formazione di teletrasporto più vicina.


Città Glaciale, in un angolo insignificante della Nona Sala Glaciale.


Crack!!


Dopo uno scricchiolio, una figura un po' magra e debole fu scagliata via, atterrando sul pavimento niveo. Una macchia di sangue tinse la neve sotto di lui. Il suo braccio rotto pendeva mollemente, mentre l'altro cercava di sorreggere il suo corpo. Uno sguardo testardo e feroce puntò sulle due persone di fronte a lui. Anche se provava un grande dolore e scorreva un rivolo di sangue dalla sua bocca, inaspettatamente non emise nemmeno un lamento.


"Oh, questo qua è piuttosto testardo, uh."


Un giovane vestito di blu avanzò con noncuranza con un'espressione cupa sul volto. Guardava dall'alto in basso Feng Mo che ormai non riusciva più a reggersi in piedi e disse: "Tsk, tsk, ho visto abbastanza teste dure dei regni inferiori in questi anni, ma questa è la prima volta che ne vedo una così resistente."


"Eheh, anche se è più resistente, dobbiamo solo usare un po' più di forza per romperla." L'altro giovane incrociò le braccia al petto e rimase fermo. Quando osservava Feng Mo, il suo sguardo si riempiva di disprezzo e pietà: "È solo un Seme Seta di Neve. Non sarebbe meglio essere ubbidiente e arrendersi? Dovevi insistere a causarti così tanto dolore. Non solo sei spazzatura dei regni inferiori più schifosi, sei anche stupido."


Il Seme Seta di Neve, la medicina spirituale più preziosa distribuita ai discepoli ufficiali della Sala Glaciale. Potevano ottenerne uno solo ogni tre mesi e quello che aveva Feng Mo era il solo che aveva ricevuto da quando si era unito alla Sala Glaciale.


"Liu Hang, Di Kui!" Il braccio sinistro di Feng Mo era rotto e aveva più di una decina di ferite. L'immenso dolore lo aveva fatto impallidire e il sudore pioveva dalla sua fronte. Strinse i denti e disse: "La nostra Sala Glaciale proibisce le battaglie private e il furto di risorse è un crimine ancora più grave... Uccidimi se ne hai il coraggio, altrimenti... ogni ferita sul mio corpo sarà la prova dei tuoi crimini!"


"Oh?" Liu Hang e Di Kui si scambiarono un'occhiata, poi risero fragorosamente allo stesso tempo. Di Kui scagliò un calcio spietato verso Feng Mo e disse: "Prova? Quale prova? Le tue ferite sono state inflitte da noi? Chi l'ha visto? Qualcuno l'ha visto? Conosciamo e rispettiamo il responsabile della disciplina da più di vent'anni. Dimmi, a chi crederà, te o noi? Oh, giusto, fratello maggiore Liu, ricordo che anche calunniare qualcuno è un grave crimine nella Sala Glaciale."


"Voi... voi due! Coff..." Feng Mo era accasciato a terra. Per la rabbia sputò boccate di sangue.


"Tsk, tsk, sembra che questo pietoso verme dei reami inferiori non capisca ancora la situazione." Liu Hang strizzò gli occhi. "Abbiamo sempre adorato i nostri nuovi fratelli minori. Anche se non fanno come gli diciamo, significa solo che ci metteranno più tempo per capire la lezione. Sei il solo che ha osato offendere la maestra della sala principale nel giorno in cui sei entrato qui. Idiota ingrato, è un miracolo che tu sia sopravvissuto finora dopo aver parlato per la persona che ha ferito il nipote della maestra della sala principale."


"Quanto prestigio ha la maestra della sala principale? Naturalmente non si abbasserebbe a disturbarsi con un misero stupido come te. Ma se qualcuno la aiutasse ad occuparsi di te, sono sicuro che non ne sarebbe scontenta. Figuriamoci ferirti, anche se ti rendessimo un invalido o ti uccidessimo... la maestra della sala principale è giusta e imparziale, quindi ci saranno delle punizioni... ma potrebbe perfino ricompensarci in segreto, ahahahahah!"


Di Kui si avvicinò di nuovo a Feng Mo con spavalderia, poi calpestò la sua testa e disse lentamente: "Lascia che ti dica un'altra cosa. I cugini del fratello maggiore Liu Hang sono discepoli del Palazzo della Fenice di Ghiaccio. Il cugino Liu Yizhuo del fratello maggiore Liu Hang... oh no no, Mu Yizhuo è il capo dei discepoli del primo palazzo della fenice di ghiaccio. Capo dei discepoli, sai? Con il fratell o maggiore Yizhuo come nostro sostenitore, anche se non avessi provocato la maestra della sala principale, ucciderti non provocherebbe grandi conseguenze per noi comunque."


"..." Feng Mo strinse i denti, ma non disse una sola parola. Aveva sperimentato numerosi ostacoli e sofferenze per venire qui, quindi come poteva resistere a quelli nati nel Regno degli Dei? Gli altri nuovi discepoli dei reami inferiori avevano tutti scelto di sottomettersi all'umiliazione e alcuni stavano perfino cercando di attirare il favore degli altri. Solo lui, che era naturalmente testardo, non poteva sopportarlo, anche se sapeva quali sarebbero state le conseguenze.


"Ho già detto tutto ciò che volevo dire. Quel Seme Seta di Neve è più importante del tuo futuro e della tua vita? Smettila di cercare di mettere alla prova i limiti della nostra pazienza. Questa è la tua ultima possibilità. Altrimenti... presto sarà il turno del tuo braccio destro!" Di Kui alzò lentamente il piede.


"Prova a toccare il suo braccio destro."


Una voce fredda e indifferente piombò dall'alto, facendo irrigidire Di Kui.
                                


                                



