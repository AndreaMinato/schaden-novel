---
title: Capitolo 10 - Wang Tengfei
pubDate: 2025-03-17T11:17:34.747Z
tags:
    - issth
---


Verso la fine di Settembre, il caldo aumentò come al solito. Il calore rifiutava di dissolversi, aumentando invece sempre più intensamente. Nelle terre del Paradiso del Sud, le cose cominciavano generalmente a raffreddarsi intorno all'undicesimo mese dell’anno nel Dominio Meridionale all'interno dello Stato di Xhao. A partire dal primo mese dell’anno seguente, si sarebbe potuta avvertire la morsa ghiacciata dell’inverno.


Una mattina all'alba, Meng Hao lasciò la Grotta dell’Immortale, con gli occhi lucidi, pieno di speranza riguardo al futuro.


“La mia base di Coltivazione è distante giusto un pelo dall'apice del terzo livello di Condensazione del Qi.” disse, facendo un respiro profondo. “Forse non posso essere considerato potente nella Fazione Esterna della Setta, ma almeno nessuno se la prenderà con me.” Guardò in lontananza. La brezza della montagna gli sollevò i capelli non appena vi soffiò attraverso, e lui improvvisamente apparve piuttosto elegante.


Originariamente studente squattrinato, era entrato nel mondo degli Immortali. Quando ripensò agli eventi che si erano verificati nei giorni precedenti, essi parvero quasi irreali.


“È un peccato che io non abbia Pietre dello Spirito a sufficienza. E gli Elisir per la Condensazione dello Spirito non sono abbastanza forti per essere utilizzati in alcun modo…” La sua eccitazione svanì nel disappunto quando pensò alle Pietre dello Spirito.


“Ciccio, Wang Youcai, e quegli altri ragazzi testardi,” brontolò tra sé Meng Hao. “Noi quattro siamo arrivati nella Setta dell’Affidabilità insieme. Mi chiedo come stiano ora.” Il suo corpo si mosse in avanti in un lampo. Con l’energia spirituale che circolava nel suo corpo, immediatamente si diresse verso la Montagna Nord.


Le Montagne dell’Est, Sud, Ovest e Nord della Setta dell’Affidabilità torreggiavano possentemente verso il cielo, ricoperte di padiglioni scolpiti nella giada. Guardando attentamente le montagne, era possibile notare i raggi di luce dell’alba che filtravano tra le loro vette, e cominciavano appena ad illuminare i dintorni.


Nuvole bianche erano avvolte intorno alle vette, celando parte delle montagne. Sembrava davvero un luogo di Immortali.


Se si avesse avuto intenzione di andare dalla Montagna Sud alla Montagna Nord, ma senza attraversare la Fazione Esterna della Setta, sarebbe stato necessario passare lungo la Montagna Est o Ovest. Meng Hao camminò lungo il sentiero superando la Montagna Est, con due polli selvatici in mano.


“Non vedo Ciccio da circa due mesi, mi chiedo se abbia perso peso.” Pensando a Ciccio, Meng Hao sorrise. Poi, i suoi occhi vacillarono e smise di camminare.


Sentì una lieve brezza proveniente da poco più avanti trascinare con sé una sottile nebbia. In mezzo alla nebbia camminava un giovane che indossava una sontuosa tunica bianca.


Egli era chiaramente diverso dagli altri discepoli della Fazione Esterna della Setta. La sua veste era bianca come la neve e i suoi lunghi capelli gli ricadevano sulle spalle. Incredibilmente bello, quasi vezzoso, dava la sensazione di essere perfetto da ogni punto di vista, sia fisicamente che nel temperamento. Era come se fosse stato benedetto dal Cielo, Prescelto dalla natura.


La sua espressione era fredda e indifferente, come se nulla fosse degno di indurlo a cambiarla. Anche se le montagne si fossero sgretolate di fronte a lui, sarebbe rimasto calmo. La nebbia sotto di lui ribolliva e si agitava.


Dietro di lui camminavano due giovani, anch’essi di bell’aspetto, ma comparati al giovane vestito di bianco sembravano pezzenti.


“Fratello Anziano Wang, abbiamo sentito che nel giro di alcuni anni, la Setta disporrà di un addestramento speciale per promuovere i discepoli all'interno della Fazione Interna della Setta. A noi Giovani Fratelli piacerebbe cogliere quest’opportunità per complimentarci con te in anticipo.”


“Sì. Quando Fratello Anziano Wang entrerà nella Setta, sarà già famoso. Susciterà anche l’interesse delle altre tre grandi Sette. Ma alla fine, tu hai deciso di restare legato alla Setta dell’Affidabilità. Che straordinaria magnanimità! Il rifiuto di violare il cerimoniale della Setta, ignorando gli inviti degli estranei, raggiungendo il sesto livello di Condensazione del Qi in questi due anni. Ho sentito anche uno dei Patriarchi dire che l’addestramento per la promozione è stato pensato proprio per Fratello Anziano  Wang.”


“È corretto. Una volta che Fratello Anziano Wang sarà entrato nella Fazione Interna della Setta, non passerà molto prima che superi Sorella Anziana Xu e Fratello Anziano Chen. Sarà il famoso primo discepolo della Setta dell’Affidabilità.”


“Non dite stupidaggini,” disse l’uomo nella tunica bianca, la sua voce delicata. “Sorella Anziana Xu è una Prescelta, e Fratello Anziano Chen è concentrato sul Dao con tutto il cuore. Sono entrambi compagni discepoli che io ammiro e rispetto.” La sua voce era leggera e calda, ma anche virile e piacevole all'udito. Questo era il discepolo numero uno della Fazione Esterna della Setta, Wang Tengfei.


“Fratello Anziano ha raggiunto un’eccezionale padronanza della Coltivazione. Con un tale dono latente e un buon carattere, noi Giovani Fratelli siamo felici di ricevere le sue istruzioni.”


“Sì, Fratello Maggiore Wang tratta tutti con benevolenza, anche i discepoli del primo livello di Condensazione del Qi. Nella Setta lo sanno tutti. Ti ammiro sinceramente.”


Loro tre discorrevano, camminando lentamente in direzione di Meng Hao. Fratello Anziano Wang, nel sua tunica bianca, catturò lo sguardo di Meng Hao e annuì. Lui li superò, e gli altri due non lo degnarono neppure di uno sguardo. Non appena si furono allontanati, Meng Hao si voltò. Questo quando realizzò che i piedi dell’uomo vestito di bianco non erano poggiati a terra. Al contrario, egli galleggiava a circa sei pollici dal terreno. Meng Hao restò a bocca aperta per lo shock.


Realizzò che lui stesso non avrebbe mai potuto reggere il confronto in nessun modo. Lui era fragile e con la carnagione bruna, per niente avvenente. Per di più, portava in mano due polli che si agitavano.


“Così quello è Fratello Anziano Wang Tengfei. Ha l’abilità di galleggiare nell'aria, abilità che deriva dal quinto livello di Condensazione del Qi.” Aveva già sentito voci su Fratello Anziano Wang, e sapeva molto su di lui. Quando Wang Tengfei era entrato nella Setta, ciò aveva suscitato una grande agitazione nel mondo della Coltivazione nello Stato di Zhao. Nessuno conosceva il vero prezzo pagato dalla Setta dell’Affidabilità per calmare le ondate di agitazioni, o il perché lui avesse deciso di rimanere.


“Se avessi avuto il suo aspetto, avrei potuto piazzarmi primo negli esami Imperiali. Avrei potuto sposare la figlia dell’Imperatore.”


Pieno di ammirazione, Meng Hao si voltò e proseguì verso la Montagna Nord.


Non si fermò per l’intero percorso, e a mezzogiorno, era arrivato nelle alture selvagge confinanti con la Montagna Nord. Qui era dove lui e Ciccio si recavano generalmente per tagliare la legna. Appena arrivato, sentì i rumori dei tagli. Con un sorriso, proseguì vivacemente, e in breve colse lo sguardo di Ciccio, che stava tagliando via un albero.


Stava per gridare un saluto, poi si fermò e fece un passo indietro.


“Tu hai rubato mia moglie, e il mio mantou. Ti taglierò fino alla morte! Ti morderò fino alla morte!” Ciccio non aveva perso peso. Anzi, era un po’ più grasso. Sembrava simile a una sfera rotonda.


I suoi occhi erano chiusi, e se ne stava lì a urlare, circondato da pezzi di legna sbalzati. Faceva a pezzi gli alberi, con il corpo che si contorceva. Poi, fece cadere l’ascia e cadde nel sonno.


Profondi segni di morsi si potevano distinguere sul lungo manico dell’ascia.


Meng Hao era scioccato. Non avrebbe mai immaginato che nei suoi due mesi di assenza, il comportamento da sonnambulo di Ciccio sarebbe diventato anche più violento. Ora questo non si stava verificando più solo di notte, ma anche durante il giorno.


Stava esitando sul fatto di svegliarlo o meno, quando improvvisamente Ciccio torse il naso e si strofinò gli occhi. Si guardò intorno, con gli occhi lucidi, e sembrava come se stesse per sbavare.


“Sento odore di polli selvatici! Sì, sono due!” Saltò in piedi e si guardò intorno, benché non vedesse Meng Hao che stava lì nella giungla. Quando vide gli alberi tagliati intorno a lui, uno sguardo di gratitudine riempì i suoi occhi.


“Ah, Meng Hao, sei così gentile,” disse con fare emotivo. “Sei stato via così tanto, ma continui a tornare indietro di nascosto per aiutarmi a tagliare la legna. È stato così per quasi due mesi. Meng Hao, io, Li Fugui, non ho mai avuto un amico migliore in tutta la mia vita.”


Meng Hao, che se ne stava ancora lontano in disparte, sentì tutto e ne fu sbalordito. Fissò Ciccio in modo strano, poi tossì piano e fece un passo avanti.


Quando apparve, sembrò che Ciccio lo percepisse. Girò la testa e colse il suo sguardo, il viso pieno di eccitazione.


“Meng Hao, finalmente mostri il tuo volto,” disse avidamente. “Ogni volta che mi sono svegliato, ti ho chiamato, ma non sei mai apparso… ah?” Il suo sguardo cadde sui due polli selvatici, e i suoi occhi si spalancarono.


Un po’ più tardi, il fuoco avvolgeva i polli, e un aroma fragrante riempì l’aria. Meng Hao e Ciccio sedevano insieme, proprio come quando erano stati entrambi servitori. Ingurgitarono il pollo.


“Non ho avuto polli selvatici per due mesi,” disse Ciccio, con la sua bocca colma di pollo. “Come mai non ti sei fatto vedere in faccia per tutto questo tempo? Visto che sei sempre venuto ad aiutarmi a tagliare la legna, perché non hai portato anche dei polli?” La gioia sul suo viso era chiaramente evidente quando guardava Meng Hao. Sembrava che nel periodo trascorso nella Setta dell’Affidabilità, fosse giunto a considerare Meng Hao come un parente.


Meng Hao cacciò una risata enigmatica e non diede spiegazioni. Prendendo un boccone di pollo, guardò Ciccio. Fu allora che notò che i denti di Ciccio sembravano essere più lunghi di prima.


“Come sta andando il tuo addestramento per la Coltivazione?” chiese. “Sei riuscito a sentire l’energia spirituale?”


“Non dirlo,” disse con un profondo sospiro. “Mi alleno ogni notte, ma la cosa strana è che non sono riuscito a percepire nemmeno un pochino di energia spirituale. L’unica cosa che è accaduta è che i miei denti sono cresciuti. Mi preoccupa il fatto che potrei mordermi la lingua.” Sembrava abbastanza depresso.


“Apri la bocca,” disse improvvisamente Meng Hao. “Fammi vedere i tuoi denti.” Ciò che Meng Hao vide lo scioccò.


Dopo aver inghiottito un boccone di pollo, Ciccio aprì la bocca per rivelare un insieme di lunghi denti che scintillavano alla luce del sole. Mentre li esaminava, l’espressione di Meng Hao divenne sempre più strana. Quasi non poteva crederci. Poteva chiaramente sentire l’energia spirituale fluttuare tra i denti di Ciccio.


“Come sta svolgendo il suo allenamento Ciccio?” pensò Meng Hao. “Come può l’energia spirituale essere in movimento nei suoi denti? Sono diventati Denti dello Spirito? Se continuerà ad allenarsi in questo modo, si trasformeranno in veri tesori…” Scosse la sua testa con stupore.


Il tempo passava, e a breve il sole sarebbe tramontato. Meng Hao e Ciccio chiacchierarono proprio come erano soliti fare ai vecchi tempi. Lui raccontò a Ciccio tutto ciò che era successo nella Fazione Esterna della Setta, con l’eccezione dello specchio di rame, naturalmente.


Ciccio ascoltò rapito, colmo del desiderio di raggiungere il primo livello di Condensazione del Qi e di essere promosso.


Quando arrivò l’ora di partire, Meng Hao diede un Elisir per la Condensazione dello Spirito a Ciccio. Lui lo trangugiò, e poi si separarono. Ciccio guardò Meng Hao scomparire nella giungla, con l’aspetto un po’ malinconico, ripromettendosi di applicarsi diligentemente all'addestramento per la coltivazione.


Era arrivato sulla strada della Montagna Est, così Meng Hao decise di ritornare attraverso la Montagna Ovest. Questa era la prima volta che attraversava l’intero complesso della Setta dell’Affidabilità. Nel momento in cui calò il crepuscolo, stava camminando accanto a un altopiano che sporgeva dalla Montagna Est. Sull'altopiano c’era una massiccia tavoletta in pietra.


La tavoletta in pietra era del colore del sangue, come se fosse stata dipinta con sangue rappreso. Alcuni caratteri erano incisi sulla pietra fredda.


Area Pubblica di Basso Livello.


C’erano altri caratteri sul bordo, più piccoli. La spiegazione che ai discepoli del quarto livello di Condensazione del Qi era proibito l’accesso. Solo coloro che ancora si trovavano nei primi tre livelli avrebbero potuto entrare nell'Area Pubblica.


Guardando in alto, Meng Hao poté vedere le molteplici figure concatenarsi in un combattimento. Le tecniche utilizzate mentre lottavano disperatamente erano numerose. Il sangue sprizzava in tutte le direzioni, e risuonavano pianti miserevoli. Un braccio veniva mozzato, una borsa da trasporto strappata.


Mentre osservava, qualcuno precipitò giù dalla montagna, urlando, seguito da un uomo gigantesco con un ghigno ripugnante.


“Aiutatemi!”


“Chi può salvarti da Cao?!”
                                


                                



