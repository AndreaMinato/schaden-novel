---
title: Capitolo 102 - L'Ottava Maledizione del Sigillo del Demone!
pubDate: 2025-03-17T11:17:34.776Z
tags:
    - issth
---


Parlando tra sé e sé, Meng Hao aggrottò la fronte. Guardò con attenzione verso il buco nero. In quel momento, non c'era solo un uomo in bianco che fluttuava, ma circa sette, ognuno in una posizione diversa. I loro sguardi sanguinari stavano fissi su di lui.


Sebbene non riuscisse a vedere i loro occhi, il corpo di Meng Hao diventò gelido. Questo luogo era incredibilmente strano, e lui fu pervaso dal desiderio di andarsene il prima possibile.


Ma poi abbassò lo sguardo verso gli antichi pezzi di giada nelle sue mani, e i suoi occhi si riempirono di determinazione. Morse la punta della sua lingua, facendo cadere una goccia di sangue sulla seconda giada antica.


Non appena la goccia di sangue la bagnò, iniziò a vibrare. Una sostanza gassosa apparve davanti a Meng Hao, la quale si solidificò in un Qi grigiastro. Questo schizzò verso di lui, entrando nel suo corpo dallo spazio tra le sopracciglia. La sua mente fu pervasa da un boato, poi una voce antica risuonò ancora una volta nella sua testa. Questa volta era più chiara, come se chi stesse parlando si trovasse vicino al suo orecchio.


“Non sono sempre stato il Maestro Daoista Sigillatore del Demone dell'Ottava Generazione. È stato fuori dalla Sesta Montagna che ho ottenuto l'illuminazione dalle volontà lasciate dal Maestro Daoista Sigillatore del Demone della Settima Generazione alla sua morte. Ho tagliato ben volentieri con il mio passato e ho rinunciato al mio Dao, ereditando il Dao della generazione precedente. Ho vagato per la creazione, e infine, raffinato metà del mare al di fuori della Sesta Montagna così da forgiare la Giada del Sigillo del Demone che è necessaria per ogni generazione.


“Con l'aiuto della Giada del Sigillo del Demone, ho conquistato la Settima Maledizione del Sigillo del Demone. Fin da tempi antichi, ogni nuova generazione della Lega dei Sigillatori del Demone ha dovuto creare una nuova Maledizione; perciò, io ho creato l'Ottava Maledizione del Sigillo del Demone. Per tutta la mia vita ho cercato le altre Maledizioni disperse, ma sfortunatamente nel momento in cui ho raggiunto la Tribolazione del Dao delle Nove Montagne e Mari, sono riuscito a trovarne solo tre. Che peccato.


Erede, se sarai fortunato, riuscirai ad assorbire l'Ottava Maledizione del Sigillo del Demone, per poi creare la Nona Maledizione del Sigillo del Demone. Così la Lega dei Sigillatori del Demone sarà conforme alla legge del Dao.


La Lega dei Sigillatori del Demone cerca i grandi Demoni di Cielo e Terra, appropriandosi dell'aura di tutti gli esseri viventi al di sotto della volta celeste. Impadronirsi di vite Demoniache, raffinare sangue Demoniaco, usarlo e poi... i concetti di Sigillo Demoniaco, della Costruzione Demoniaca e della Trasformazione Demoniaca...


Non so a quale generazione di Sigillo del Demone tu appartenga, forse la Nona. Se così fosse, sei fortunato, ma allo stesso tempo sfortunato. Nove è il numero definitivo, un picco di deterioramento. Il cammino che percorrerai... è disseminato di variabili.


Questo clone possiede solo l'Ottava Maledizione del Sigillo del Demone. Ora la passerò a te. Questa Maledizione utilizza il Qi Demoniaco come base, e può... sigillare corpi, sigillare spiriti, sigillare Immortali, sigillare divinità, sigillare la fortuna dai Cieli, sigillare tutti gli esseri viventi del mondo!”. La voce risuonò nella testa di Meng Hao, sempre più chiara, fino a diventare un ruggito tonante che si incise nella sua mente. L'incisione era un carattere antico, il carattere che indicava Sigillare!


Alla fine l'eco del ruggito svanì. Meng Hao non lo sapeva, ma erano trascorsi dieci giorni nel mondo esterno durante i quali era rimasto immerso nel processo di incisione. Era arrivata un'altra luna piena.


Nella valle, il chiaro di luna penetrò le nebbie, facendoli agitare e fremere come le acque del mare. Ancora una volta il vecchietto spregevole arrivò sul posto. Questa volta, c'era un Coltivatore al nono livello di Condensazione del Qi in più. Era evidente che avesse appena raggiunto il nono livello. Ciononostante, questo riempì il gruppo di piena fiducia.


“Ora che il fratello Sun ha compiuto un passo in avanti nella sua base di Coltivazione, riusciremo finalmente a tirare tutti i millecinquecento metri!”


“Esatto. Abbiamo atteso questo giorno troppo a lungo. Se riusciremo a tirare fuori millecinquecento metri, allora il nostro spirito antenato si risveglierà. Le nostre basi di Coltivazione saliranno ad un altro livello. Se davvero esiste la fortuna, potremmo addirittura raggiungere la Stabilità della Consistenza!”


“È difficile definire le probabilità della fortuna della Stabilità della Consistenza. Tuttavia, secondo le testimonianze tramandate dai nostri antenati, tirare millecinquecento metri porterà sicuramente con sé una qualche sorta di fortuna”. Si scambiarono degli sguardi brillanti, poi si misero immediatamente al lavoro sotto il fitto chiaro di luna. Certo, Meng Hao non poteva essere più lontano dai loro pensieri; per quanto ne sapevano, era passato a miglior vita da molto tempo.


Sputarono delle gocce di sangue e crearono la lama nera. Le nebbie iniziarono a roteare in un vortice, e in seguito apparve la corda rossa. Il vecchietto spregevole la afferrò con le mani e liberò un urlo quando la tirò.


Risuonò un'esplosione fragorosa e la corda iniziò a muoversi. Il movimento scese attraverso la valle nella grotta, fino al punto in cui si trovava Meng Hao e poi oltre, giù nella buca sigillata con la magia.


Quando la corda iniziò a muoversi, sui volti dei circa otto uomini dai capelli bianchi apparvero delle espressioni di paura. Improvvisamente, comparvero una decina degli spettri dall'aspetto di bambini di sette o otto anni. Le loro urla stridule riecheggiarono per tutta la profondità della grotta.


Una delle strane proprietà di questa corda era che quando veniva tirata, iniziava a emettere delle quantità enormi di gelo, insieme ad un odore di marcio. L'incantesimo restrittivo scintillante tremò, come se potesse cedere da un momento all'altro.


Trascorse del tempo. I sette uomini all'esterno tirarono con forza la corda, estraendone poco a poco quindici metri. Il ruggito si fece più intenso, e si riversò ancora più gelo. L'odore di marcio si fece molto più forte e pungente.


Presto... si poté sentire nella grotta un suono affannoso. Dava l'impressione che ci fosse una creatura vivente nel bel mezzo di una lotta. Apparve una figura, che emetteva delle grida acute. Si lanciò verso l'incantesimo restrittivo luminoso.


L'incantesimo tremò, e ai suoi margini comparvero delle crepe.


Fu in questo momento che lo sguardo di Meng Hao divenne completamente chiaro. Si diede una scossa e fece un respiro profondo. Nei suoi occhi si fece largo un bagliore quando si rese conto di ciò che stata avvenendo nell'antica grotta. Vide la corda muoversi, così come l'incantesimo restrittivo cedere velocemente.


Non c'era tempo per pensare. Congiunse le mani e fece un inchino verso i corpi senza vita. Poi, portando con se la sua nebbia, si lanciò verso l'entrata della grotta. Prima che potesse muoversi anche solo di trenta metri, lo scintillante incantesimo restrittivo si frantumò. Dieci spettri emaciati scattarono in avanti, seguiti dagli otto anziani dai capelli bianchi. Tutti puntavano esattamente a Meng Hao, gridando mentre si avvicinavano.


Dietro di loro, dei sottili flussi neri risalivano verso l'esterno della buca profonda. Erano simili a capelli. Il suono affannoso che proveniva dall'interno della buca divenne più chiaro.


Qualcosa al suo interno stava lottando con ferocia, come se non desiderasse altro che uscire all'istante dalla buca.


Il volto di Meng Hao era pallido ma i suoi occhi brillavano intensamente. Il suo Pilastro del Dao iniziò a ruotare, portando il potere della Stabilità della Consistenza a scorrere attraverso tutto il suo corpo. Corse in avanti per alcune decine di metri. Purtroppo, gli spettri emaciati dall'aspetto di bambini che stavano dietro di lui erano ancora più veloci. Andarono a sbattere ripetutamente contro la nebbia di fulmini di Meng Hao.


Risuonarono delle esplosioni poiché la nebbia di fulmini cominciò velocemente a deteriorarsi. Gli spettri simili a bambini non sembrarono percepire alcun dolore. Ogni volta che venivano spazzati via dalle saette, immediatamente ritornavano alla carica. Ovunque guardasse Meng Hao, c'erano spiriti che caricavano verso di lui.


Le auree delle spade risplendettero intensamente quando le spade di legno ruotarono attorno a lui. Turbinarono delle piume, che scatenarono un forte vento. Meng Hao si spostò in avanti il più velocemente possibile.


Quello fu il momento in cui gli otto uomini dai capelli bianchi si avvicinarono. Al contempo, davanti a lui comparvero alcuni degli spettri dalle sembianze di bambini, che bloccarono il suo cammino. Meng Hao percepì una forte sensazione di pericolo. Senza esitazioni, diede un colpo alla sua borsa da trasporto. Apparvero cento spade volanti, che si unirono in una pioggia di spade che caricò in avanti.


“Boom!”


Non appena Meng Hao pronunciò la parola, le spade volanti esplosero, trasformandosi in una nube di frammenti simili a proiettili che fecero crollare al suolo gli spettri. Meng Hao li superò correndo verso l'ingresso della grotta, che ora si trovava a circa millecinquecento metri di distanza.


Le urla alle sue spalle diventarono più intense. Si levarono in alto sempre più filamenti neri. Erano a circa trecento metri da lui.


Meng Hao non ebbe tempo di guardare con attenzione. Sapeva che se avesse rallentato anche di poco, molto probabilmente avrebbe perso la vita. Anche solo il più insignificante ritardo nella sua reazione, e per lui sarebbe stata la fine.


“Da un grande rischio deriva una grande ricompensa. Ottenere l'Ottava Maledizione del Sigillo del Demone fa sì che ne valga la pena. Peccato che io non abbia acquisito l'illuminazione completa riguardo alla Maledizione, altrimenti l'avrei potuta usare adesso”. Fece un respiro profondo e avanzò alla massima velocità. L'ingresso della grotta ora si trovava a quasi milleduecento metri.


Proprio in quel momento gli uomini vestiti di bianco dietro Meng Hao sollevarono le braccia e agitarono le dita verso di lui.


Gli attacchi lanciati con le dita fecero raggelare il corpo di Meng Hao. Senza esitare, mosse la sua mano in segno di incantesimo e la agitò all'indietro. Le piume che lo circondavano ricambiarono quindi l'attacco, e poi all'improvviso esplosero. Comparvero altre cento spade dalla sua borsa da trasporto. Anche queste volarono all'indietro per attaccare ed esplosero.


Un'enorme esplosione riempì la galleria della grotta, rimbombando verso l'esterno e riducendo la potenza degli attacchi provenienti dalle dita degli uomini in bianco. Tuttavia, nonostante ciò, continuarono ad avvicinarsi rapidamente a Meng Hao.


Il suo voltò impallidì quando la nebbia attorno a lui venne scossa; si aprì un varco. Il suo corpo divenne gelato all'istante, e lui sputò un grumo di sangue. Il sangue subito si congelò in blocchi.


Gli parve di percepire che il potere della sua base di Coltivazione si fosse dimezzato. Era in grave pericolo. Nonostante questo, nel pieno del pericolo, Meng Hao afferrò all'improvviso la corda rossa. La tirò, prendendo in prestito il suo potere per schizzare in avanti.


Nel frattempo, nella valle all'esterno, i sette uomini respiravano affannosamente. Digrignando i denti, continuarono a sollevare la corda, tirandola senza sosta. Alle loro spalle c'erano più di una decina di bestie avvelenate, con le fauci strette sulla corda mentre tiravano con una forza incredibile.


“Dannazione, come è possibile che all'improvviso sia diventata così pesante!?”


“Che cosa sta succedendo? Abbiamo tirato fuori solo trecento metri, non dovrebbe essere così!”. I sette uomini erano sconvolti, sui loro volti comparvero degli sguardi ansiosi. All'improvviso la corda si ritirò, strattonandoli per decine di metri in avanti. Poi la forza trainante sparì. Ma qualche istante più tardi, proprio quando digrignarono i denti e tirarono nuovamente la corda, questa fu strattonata all'indietro con grande forza.


Mentre gridavano l'uno contro l'altro nella confusione, Meng Hao stava all'interno della grotta, e tirava la corda per darsi lo slancio in avanti. Sputò altro sangue. Senza alcuna esitazione, consumò alcuni elisir medicinali, senza perdere tempo dato che utilizzò tutto il suo potere per fuggire.


Il suo sguardo era cupo. La nebbia di fulmini attorno a lui diventava sempre più sottile. Se il tempo di reazione nell'affrontare gli attacchi dalle dita degli uomini in bianco fosse stato più lento, sarebbe morto congelato.
                                


                                



