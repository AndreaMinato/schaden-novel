---
title: Capitolo 1031 - Cercando di Controllare i Coleotteri Neri
pubDate: 2025-03-17T11:17:35.034Z
tags:
    - issth
---


Fu quando Meng Hao si allontanò che vide Su Yan diventare trasparente; i coleotteri neri la ignorarono e iniziarono a rivolgere la loro attenzione su di lui.


Su Yan non era completamente invisibile: il suo contorno era ancora vagamente riconoscibile, ma non utilizzò quell’opportunità per scappare.
Piuttosto, seguì il mare di insetti, sorridendo. L’espressione sul suo volto era qualcosa di molto familiare a Meng Hao.


“Approfittarsi della mia sfortuna!” il cuore di Meng Hao divenne nero d’odio. Quella era una delle cose che LUI preferiva fare, ma ora i ruoli si erano invertiti. Ora era diventato l’oggetto delle macchinazioni di altri, cosa che semplicemente non poteva accettare.


“Questa ragazza sta solo aspettando che mi stanchi di essere inseguito. Allora proverà ad estorcermi le cose! Deve avere messo gli occhi sulle mie pietre dello spirito immortale!” quando lo realizzò, grugnì freddamente.


“Le pietre dello spirito immortale sono essenzialmente la stessa cosa delle pietre dello spirito!” pensò stringendo i denti. Tentare di derubarlo dei suoi soldi era come tentare di ucciderlo, per questo gli occhi di Meng Hao si iniettarono di sangue.


Mentre scappava, un mare di centinaia di migliaia di insetti ronzavano nell’aria dietro di lui. Apparentemente sarebbero morti, prima di arrendersi, e se lui avesse rallentato anche solo un pochino lo avrebbero ridotto in pezzi e divorato.


Specialmente i coleotteri neri che assomigliavano a quelli del Reame Immortale o oltre. Erano incredibilmente veloci e potenti e stavano facendo venire a Meng Hao il mal di testa. Ancora più stressanti erano i coleotteri neri del Reame Antico.


“E così vuoi approfittare delle mie disgrazie, eh? Beh, vorrà dire che aspetteremo di vedere chi vincerà alla fine!” i suoi occhi brillarono di una fredda luce e sollevò la mano destra, dentro cui apparve una pietra dello spirito immortale.


Non appena apparve la pietra i coleotteri dietro di lui si fecero avanti, ruggendo, e aumentando la loro velocità.


Una strana luce iniziò a brillare negli occhi di Meng Hao quando sollevò la mano sinistra e fece un incantesimo. Piano piano, apparvero dei simboli magici che si chiusero intorno alla sua mano sinistra. Alla fine sigillarono completamente la pietra dello spirito immortale.


Quando quello accadde, la pietra dello spirito immortale luccicò in un strana maniera.


Su Yan li stava ancora seguendo dietro al mare di insetti e quando vide quello che stava succedendo rimase a bocca aperta: dentro di sé iniziò a farsi cupa e rallentò la sua velocità di volo.


Aveva visto già da un po’ la pietra dello spirito immortale come qualcosa di molto strano e, considerando che non sapeva cosa Meng Hao stesse facendo, tutto quello la mise in allerta.


Nel tempo di qualche respiro una luce misteriosa iniziò a brillare da dentro il palmo della mano sinistra di Meng Hao. Allo stesso tempo la pietra dello spirito immortale iniziò a vibrare e i simboli magici sulla sua superficie luccicarono.


“Sigillo del Demone, Sesta Maledizione!” gli occhi di Meng Hao brillarono di una luce accecante, poi strinse la mano sulla pietra dello spirito immortale, sprigionando raggi di luce.


Incredibilmente aveva permeato la pietra dello spirito immortale della Sesta Maledizione di Sigillo del Demone, la Maledizione della Vita e della Morte.


La sua era un’espressione di determinazione: scagliò lontano la pietra trasformandola in un raggio di luce che si lanciò direttamente sul mare di insetti.


Era esattamente come se stesse pescando… pescando coleotteri neri!


Qualunque coleottero avesse la pietra dello spirito immortale sarebbe stato consumato dalla Maledizione della Vita e della Morte. Nonostante le probabilità di successo non fossero ampie, se avesse continuato a provare abbastanza a lungo prima o poi sarebbe riuscito a liberarsi.


Una luce brillò quando apparve la pietra dello spirito immortale nel mezzo del mare di insetti. In un battito di ciglia innumerevoli coleotteri ci saltarono sopra, impazzendo nel tentativo di vincerla. Presto, uno scarabeo piuttosto grande riuscì ad ingoiarla, proprio di fronte agli occhi dei compatrioti, che la fissavano con bramosia.


Non ci volle molto prima che l’insetto che aveva ingoiato la pietra dello spirito immortale iniziasse a tremare. Dopo il tempo di un respiro si sentì un boato quando esplose in pezzi.  La vista fece tremare il viso di Su Yan.


Meng Hao si accigliò, ma sapeva che la percentuale di successo della Maledizione della Vita e della Morte era bassa, e sarebbe stata ancora più bassa considerando che aveva utilizzato una pietra dello spirito immortale come esca. Ad ogni modo non si scoraggiò e continuò a fare altri tentativi.


Mentre scappava lanciava altre pietre dello spirito immortale e ogni volta che un coleottero la consumava, esplodeva. Nonostante questo, i coleotteri neri erano impazziti esattamente come prima. Anche se rischiavano di morire volevano comunque mangiare la pietra dello spirito immortale.


Su Yan, con il suo vestito rosa, continuò a seguirli e a guardarli ad occhi spalancati mentre Meng Hao utilizzava quelle strane ed interessanti pietre nere.


Passarono circa due ore, poi un particolare coleottero masticò la pietra che Meng Hao aveva lanciato e, invece di esplodere, il suo corpo iniziò a brillare di una strana luce e di simboli magici. Alla fine apparve un particolare simbolo magico che si lanciò contro Meng Hao e si fuse con lui, causandogli un’enorme gioia.


In quel momento un piccolo coleottero nero virtuale apparve nella sua mente. Sapeva che con un singolo pensiero avrebbe potuto uccidere quel coleottero.


“Ha funzionato!” pensò, leccandosi le labbra. Aveva solo il primo volume delle Leggi del Dao degli Insetti, che era praticamente un’introduzione su come allevare Insetti dello Spirito. Meng Hao era già abile nell’uso di quei metodi, ma nonostante avesse studiato come controllare gli insetti, quando si trattava di comprendere il Dao degli Insetti era abbastanza scarso. Alla fine, però, non importava: non aveva bisogno di studiare le tecniche di controllo perché avendo la Maledizione della Vita e della Morte poteva controllarli perfettamente.


Ora che aveva avuto successo era molto più sicuro. Non aveva più fretta di scappare ma piuttosto permise al mare di insetti di avvicinarsi, lanciando loro pietre dello spirito immortale in continuazione. Quando Su Yan lo vide, il suo cuore si riempì di stupore. Nonostante non potesse vedere i segni che l’avrebbero portata alla conclusione che Meng Hao potesse controllare i coleotteri neri, aveva comunque un brutto presentimento. Stava iniziando persino a sentire che se non avesse approfittato di quell’occasione per scappare, avrebbe potuto trovarsi in serio pericolo.


“Che razza di pietre sono quelle?! Sono così strane!” si era quasi convinta a scappare ma non riusciva a farlo. Stringendo i denti, continuò a seguire la scena assicurandosi si essere perfettamente vigile, anche più di prima. Il tempo passò.


Diversi giorni dopo Meng Hao aveva lanciato più di 30000 pietre dello spirito immortale. A quel punto aveva il controllo di oltre 300 coleotteri neri.
Non li evocò al suo fianco ma permise loro di rimanere tra le fila degli insetti.


Ad ogni modo, il resto dei 30000 insetti che avevano consumato le sue pietre dello spirito immortale erano morti, senza una singola eccezione. Piano piano il numero di coleotteri che poteva controllare crebbe da 300 a 400, e poi a 500… ovviamente crebbe anche il numero di coleotteri morti, fino ad un totale di 50000.


Alla fine un fortissimo ululato risuonò dal giardino delle piante medicinali, qualcosa che suonava come un richiamo.


Pochi attimi prima…


Pensando a ciò che aveva visto in quei giorni, Su Yan era rimasta completamente scossa. Si stava persino chiedendo se Meng Hao sarebbe riuscito ad uccidere tutti i coleotteri neri.


“Che tipo di creatura disumana è?” si chiese con il cuore che palpitava. Stava davvero iniziando a preoccuparsi che se avesse continuato ad inseguirlo, qualcosa di veramente brutto avrebbe potuto succederle. Dal momento in cui si era svegliata fino ad allora non aveva mai incontrato un coltivatore come Meng Hao, qualcuno che sembrasse così misterioso e imperscrutabile da riempirla di terrore. Proprio quando si era decisa ad andarsene si alzò un ruggito tra i coleotteri neri, che si fermarono sul posto. Gli occhi di Meng Hao brillarono. Basandosi sulla sua connessione con i 500 coleotteri di cui aveva il controllo, poteva percepire che erano stati richiamati indietro dal gigantesco re dei coleotteri neri che si trovava sotto il giardino delle piante medicinali.


Ci volle un momento prima che gli insetti smettessero di inseguire Meng Hao e si ritirassero da dove erano venuti. Apparentemente, la morte di oltre 50000 coleotteri aveva fatto arrendere il loro re, che aveva rinunciato all’idea di uccidere Meng Hao.


Quasi nello stesso momento in cui il mare di insetti aveva smesso di inseguirlo, gli occhi di Meng Hao brillarono freddamente. Estese improvvisamente la sua mano destra e lanciò altre pietre dello spirito immortale, una dietro l’altra.


I coleotteri neri ora esitarono. Da una parte erano attirati dalle pietre dello spirito immortale, mentre dall’altra dovevano obbedire al richiamo del loro re. Un forte ronzio riempì l’aria quando il mare di insetti si divise in due parti, di cui una seguì il richiamo e l’altra, composta da decine di migliaia di coleotteri, si lanciò sulle pietre dello spirito immortale.


L’espressione di Su Yan si illuminò. Non avrebbe mai immaginato che Meng Hao avrebbe provocato volontariamente il mare di insetti.


Comunque, dopo un periodo di tempo relativamente breve, i coleotteri neri non poterono semplicemente resistere ai continui richiami del loro re.
Meng Hao riuscì a controllare solo una dozzina di scarabei prima che si voltassero e si dirigessero verso il giardino.


Quando ciò accadde, Su Yan esitò per un momento, poi strinse i denti e fece per andarsene.


Dopo aver visto tutto quello che aveva fatto Meng Hao, aveva un presentimento molto strano. Inoltre, ebbe la sensazione ancora più intensa che qualcosa di brutto stesse per accadere.


Quando i coleotteri fecero per andarsene, Meng Hao urlò improvvisamente: “Venite!”


Più di 500 coleotteri neri si fermarono sul posto e poi ritornarono da Meng Hao. Tutti i coleotteri avevano Occhi Fantasma sulla schiena, e la cosa li faceva sembrare feroci.


Su Yan, che era già a debita distanza, guardò la scena in stato di shock e la sua mente vorticò. Prima le sembrava che stesse succedendo qualcosa di strano, ma non aveva mai pensato che Meng Hao fosse davvero in grado di controllare i coleotteri neri. Con il cuore che batteva all’impazzata, fece il possibile per scappare senza essere notata. Gli occhi di Meng Hao brillarono freddamente: aveva resistito per giorni a quell’inseguimento mortale mentre la donna vestita di rosa si era limitata ad inseguirlo, cercando di trarre profitto dalla sua sconfitta.


Come avrebbe mai potuto lasciarla andare così facilmente, ora?


“Ora è il mio turno di fare il bandito!” mosse la mano destra, usando la Maledizione della Vita e della Morte per far volare 500 insetti verso Su Yan.


Lo stesso Meng Hao scese per sedersi a gambe incrociate sulla schiena di uno dei coleotteri neri, dalla cui posizione poteva fissare freddamente Su Yan. Lei si muoveva velocemente ma i coleotteri neri non erano affatto lenti. 500 di loro si lanciarono nel vuoto e, dalla distanza, sembravano 500 Occhi Fantasma che irradiavano una luce misteriosa e un’aura sinistra.


“Com’è possibile??” pensò Su Yan mentre la sua mente vorticava. “Non può… lui.. non può controllare veramente i Coleotteri dall’Occhio Fantasma!! Secondo le leggende questi coleotteri sono molto difficili da domare. L’unico modo per farlo è crescerne personalmente le larve, e anche così bisogna utilizzare dei metodi particolari per avere anche solo la minima possibilità di successo! In quest’epoca, però, i metodi di allevamento di questi insetti sono andati da tempo perduti! Eppure… li sta davvero controllando! E la cosa più interessante è che quelle che sta controllando non sono larve, ma insetti perfettamente cresciuti!” Su Yan non poteva pensare razionalmente e la sua faccia brillò di un’intensa paura nei confronti di Meng Hao.


Quello che la spaventava non era la sua base di coltivazione: poteva percepire che si trovava a malapena nel Reame Immortale. Quello di cui aveva paura erano i 500 coleotteri neri!





