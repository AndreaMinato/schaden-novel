---
title: Capitolo 1043 - La Risposta!
pubDate: 2025-03-17T11:17:35.036Z
tags:
    - issth
---


Non appena pose la domanda, Nonna Nove e Ling Yunzi sorrisero. Il Maestro Divino invece rimase seduto lì dov'era, in silenzio e con gli occhi chiusi.


"Pensavo non l'avresti mai chiesto," disse la donna sorridendo.


A rispondere, tuttavia, non fu Nonna Nove, bensì Ling Yunzi.


"All'inizio," disse, "Neanche noi eravamo a conoscenza della causa di questa situazione. Dopo varie ricerche, siamo giunti alla conclusione che è la tua aura la causa di tutto."


"La mia aura?" chiese Meng Hao sbigottito. Ciò escludeva oltre la metà delle ipotesi che aveva formulato.


Ling Yunzi non fornì immediatamente una spiegazione, ma iniziò a descrivere i coltivatori Demoniaci: "I coltivatori Demoniaci sono una forma di vita unica. Non sono coltivatori, e nemmeno Demoni. Sono il frutto di una trasformazione magica possibile solamente nel Nono Mare.


"Sembrano coltivatori, ma non lo sono. Sembrano anche Demoni, ma non lo sono. Per questo motivo, dicono di chiamarsi... coltivatori Demoniaci!


"Coltivatori Demoniaci come loro esistono solo nei mari della Sfera della Montagna e del Mare. Le bestie marine in cui ti sei imbattuto nel Nono Mare invece sono esseri che non hanno completato la trasformazione magica e non sono del tutto senzienti. Tuttavia, con un po' di tempo, acquisiranno tutti il potenziale per diventare coltivatori Demoniaci.


"I Coltivatori demoniaci si considerano un'orda, e sono estremamente razzisti. Nonostante siano fisicamente diversi dalle bestie marine, si considerano tutti parte della stessa orda. Persino le bestie marine non ancora dotate di senso sono considerate parte della famiglia.


"Se fai del male a uno dei membri della famiglia, anche uno soltanto, loro lo percepiranno dalla tua aura.


"Infatti, molti di loro possiedono connessioni della linea di sangue con altre bestie marine. Per questo motivo, come è facile immaginare, a comandare nel Nono Mare non sono i coltivatori, ma i coltivatori Demoniaci.


A quelle parole, Meng Hao rimase a bocca aperta, con gli occhi spalancati. Aveva fatto mille ipotesi ma non aveva mai preso in considerazione... niente che avesse vagamente a che fare con questo.


La spiegazione era molto, molto meno complicata di ciò che pensava. Non c'entrava la Lega dei Sigillatori del Demone, o le pietre spirituali immortali nere, o una qualche rivalità di lunga data con il Clan Fang, o l'aver messo in discussione il potere di qualcuno.


Meng Hao sorrise ironicamente una volta compreso il nocciolo della questione.


"Una volta diventati coltivatori Demoniaci," proseguì Ling Yunzi, "Non sono poi così diversi dai coltivatori. In realtà, in svariati aspetti, sono anche più potenti di noi. Nella loro coltivazione, possono raggiungere l'Ascensione Immortale, possono entrare nel Reame Antico e nel Reame del Dao.


"Negli anni, molti coltivatori Demoniaci hanno abbandonato questo posto per spostarsi in altre parti della Nona Montagna e Nono Mare, e persino in altri pianeti. Si sono poi riprodotti, dando vita a numerose generazioni di esseri come loro. Sfortunatamente, però, le bestie possono divenire senzienti – e quindi evolversi in coltivatori Demoniaci - solo nella Nona Montagna. Tale trasformazione è impossibile in qualsiasi altro luogo.


"In ogni caso, tutte le bestie marine negli oceani degli altri pianeti discendono dal Nono Mare. Di conseguenza, fanno parte della famiglia, e molte di loro possiedono persino legami di sangue." Quando Ling Yunzi notò il sorrisetto di Meng Hao, sul suo volto si disegnò una strana espressione. Nessuno dei tre si aspettava una reazione del genere.


"Capisco", disse Meng Hao con un sospiro.


"Tutti i frutti di mare fanno parte di una sola grande famiglia..." disse, rimuginando tra sé e sé su quanto tutto ciò fosse ingiusto nei suoi confronti. Adesso era certo che le innumerevoli bestie marine che aveva ucciso nel Mare della Via Lattea nel Pianeta Paradiso Meridionale erano legate ai coltivatori Demoniaci del Nono Mare. Ma come avrebbe potuto sapere che il risultato sarebbe stato quello?


Nonostante le bestie marine fossero ben distanti – sia fisicamente che di generazione – da quei coltivatori Demoniaci, e fossero anche ben più deboli in confronto, condividevano inevitabilmente lo stesso sangue. Se solo Meng Hao ne avesse uccisa qualcuna per caso, come gli altri coltivatori, molto probabilmente non avrebbe creato un tale scompiglio nel Nono Mare o nel Mondo del Dio dei Nove Mari.


I coltivatori Demoniaci erano come normali coltivatori. Non avrebbero dato inizio a una faida per vendicare un paio di membri non-senzienti. Ma Meng Hao... non ne aveva uccisa solo qualcuna a caso. Aveva ucciso quasi tutte le bestie marine nel Mare della Via Lattea. Per i coltivatori Demoniaci, era praticamente un genocidio di un intero ramo di una delle loro linee di sangue.


Persino lui stesso non ricordava quanti cuori di Demone avesse acquisito a quel tempo.


Erano innumerevoli anche le bestie marine morte a causa sua. Qualunque fosse il numero, era sufficiente per guadagnarsi quell'aura. La reazione dei coltivatori Demoniaci a qualcuno che si presentasse nel Nono Mare con un'aura del genere era piuttosto prevedibile.


Meng Hao si sentiva scoraggiato. Se fosse stato un altro il motivo, probabilmente avrebbe potuto trovare un modo per ribaltare la situazione. Dopotutto, quello era il Nono Mare, e non aveva nessuna voglia di avere una rivalità di sangue con i coltivatori Demoniaci.


Questa era una questione di aura... e dell'abilità di ciascun membro della famiglia di percepire i propri compagni. Ai loro occhi, le mani di Meng Hao erano intrise di sangue, e non ci poteva fare nulla.


"Si può nascondere l'aura?" chiese.


"Sfortunatamente, non puoi nascondere questo tipo di aura," rispose Ling Yunzi, sospirando.


"L'unica cosa che puoi fare è essere estremamente cauto. Cerca di non lasciare la setta. Sfortunatamente, è qualcosa che non avremmo mai potuto prevedere. Come potevamo anche solo immaginare che ti saresti macchiato di un'aura così potente?" anche Ling Yunzi si sentiva un po' giù di morale.


"I veri capi del Nono Mare sono i coltivatori Demoniaci", disse lentamente Nonna Nove. "Nonostante si trovi sotto il dominio del Mondo del Dio dei Nove Mari, ripercorrendo la storia dall'inizio, è chiaro che ci siamo imposti con la forza.


"Tuttavia, la leggenda vuole che la ragione per la quale i coltivatori Demoniaci poterono in origine acquisire la facoltà di sentire abbia a che vedere con l'Eccelsa del Sogno Marino grazie al quale abbiamo convissuto per anni e siamo arrivati ad accettarci l'un l'altro. In più, l'Orda dei Coltivatori Demoniaci è una fazione del Mondo del Dio dei Nove Mari, sia qui nella Nona Montagna e Nono Mare che in altri mondi del Dio dei Nove Mari in altre Montagne e Mari.


"Non preoccupartene troppo. L'Orda dei Coltivatori Demoniaci fa parte del Mondo del Dio dei Nove Mari, di conseguenza deve rispettare le regole della sette. Tutto... è pensato in funzione della Schiera.


"Quindi, puoi vedere la questione come un'altra prova del fuoco."


Meng Hao sospirò. A quel punto, tutto ciò che poteva fare era annuire, giungere le mani ed inchinarsi. Poi si voltò e uscì dalla sala del tempio. Si fermò in piedi in cima alla montagna; soffiava un vento freddo. Guardò in lontananza e, da quell'altezza, poteva vedere quasi tutto il Mondo del Dio dei Nove Mari.


"Beh, tanto vale non preoccuparsi. Non posso risolvere il problema, quindi è inutile." Prese la chiave del contenitore di giada dalla sua borsa da trasporto e lo analizzò con il senso divino. Apparve immediatamente una mappa del Mondo del Dio del Nono Mare.


Esaminando attentamente la mappa, individuò la grotta dell'Immortale che i tre anziani avevano preparato per lui. Si trovava vicino al distretto centrale, tra due catene montuose.


Mise via il contenitore di giada, fece un passo avanti, e si trasformò in un raggio di luce brillante che sfrecciò con un boato nell'aria, verso la grotta dell'Immortale. Mentre sfrecciava nell'aria, incontrò vari seguaci del Mondo del Dio dei Nove Mari.


Se si fosse trattato di coltivatori, avrebbero alzato un sopracciglio, avendolo chiaramente riconosciuto. Se si fosse trattato di coltivatori Demoniaci invece, non appena lo avessero scorto, avrebbero visibilmente cercato di trattenersi, nonostante nei loro occhi brillasse un odio intenso e un fortissimo desiderio omicida.


Meng Hao tenne lo sguardo fisso davanti a sé tutto il tempo. Andava sempre più veloce, e dopo circa un'ora, giunse nella regione della sua grotta dell'Immortale. Quando si guardò attorno, il suo sguardo fu catturato da due catene montuose. Sembravano quasi due draghi, che si estendevano in lontananza. 


In mezzo alle montagne vi era un'enorme scogliera che sembrava il frutto di uno sconvolgimento sismico. L'acqua scorreva giù dalla scogliera, sfociando in una violenta cascata. 


L'impatto della cascata con l'acqua sottostante produceva forti scrosci e vapore che si diffondeva in tutte le direzioni, facendo sì che l'area fosse oscurata da un banco di nebbia. L'acqua alla base della cascata formava una piscina naturale cristallina. In quell'area, si avvertiva una potente energia dei Cieli e della Terra.


Accanto alla piscina naturale vi era un edificio su due piani.


L'intera area era allietata dal profumo dei fiori e dal canto degli uccelli. Sembrava quasi un giardino paradisiaco, con piante e fiori esotici, il cui profumo aleggiava in tutta la zona – simile a un canyon – limitrofa alla piccola piscina.


Quel giardino paradisiaco era circondato da scogliere, che ne ostacolavano l'accesso. Nonostante si trovasse praticamente al centro del Mondo del Dio dei Nove Mari, era un luogo appartato e quieto.


In più, dato che l'edificio era incastonato nella scogliera, era sicuramente più ampio di quanto sembrasse da fuori. Vi dovevano essere delle camere scavate nella pietra.


Non appena vide la struttura, Meng Hao si sentì profondamente soddisfatto.


Sfrecciò giù accanto alla cascata e atterrò vicino alla piscinetta. Gli animali nelle vicinanze si spaventarono e si sparpagliarono ovunque. L'erba e le piante ondeggiarono dolcemente, rilasciando un piacevole profumo. Lo scroscio della cascata risollevò immediatamente il morale di Meng Hao.


"Questo posto è fantastico!" pensò, guardandosi intorno soddisfatto. S'incamminò verso l'edificio, osservando il posto sempre più compiaciuto, poi si lasciò sfuggire un lieve "Eee?". Alzò la mano destra ed eseguì un gesto incantato, poi puntò il dito. A quel gesto, si levò un vento in direzione di una stele di pietra posta di fronte all'edificio.


Quando il vento colpì la stele, vibrò. Poi, si alzò uno scudo luminoso a coprire l'intera area. Bloccò il cielo ed interruppe il moto della cascata.


Anziché scendere dalla cascata, l'acqua iniziò a scorrere sopra lo scudo. In poco tempo, formò una seconda piscinetta d'acqua che fluttuava in aria.


Le scogliere facevano da estremi a questa nuova piscina, e lo scudo ne costituiva il fondo. Quando la vide, gli occhi di Meng Hao brillarono: era il luogo perfetto per meditare in isolamento.


Era isolato dal resto del mondo e, in più, completamente al sicuro.


Mentre Meng Hao ammirava compiaciuto la sua grotta dell'Immortale nel Mondo del Dio dei Nove Mari, molto molto lontano, nel cielo stellato, stava succedendo qualcosa. Quel posto... non si trovava nel Reame della Montagna e del Mare. Inoltre, era fuori dai 33 Cieli. Si trovava... in un altro cielo stellato.


Meng Hao poteva vedere una proiezione di un antico continente. Era incredibilmente vasto, sospeso nel vuoto, ed emanava una pressione costante e infinita.


In quel luogo proiettato vi era... una grossa bara, e nove bellissime farfalle colorate.


Attorno alla bara vi era una moltitudine di persone, prostrate in adorazione.


Davanti a quella folla vi erano tre giovani donne di una bellezza indescrivibile. I loro occhi, colmi di speranza e nostalgia, si spostavano dalla bara alla terra sotto i loro piedi.


Di fronte alle tre giovani, vi era un anziano vestito di nero. Dietro di lui, l'immagine illusoria di un vecchio albero. In quel momento, aveva le mani tese in alto e urlava verso il cielo. Sembrava una specie di maledizione, ma era impossibile sentire chiaramente le sue parole.


Tuttavia, non ci volle molto prima che una nebbia nera si materializzasse di fronte a lui. Essa si fece torbida e inquieta, emanando una forte aura di morte.


"L'ho trovato... quasi. Se solo lo usasse un'altra volta, riuscirei a localizzarlo!" Dopo un lungo istante, l'anziano tossì sangue, e il suo corpo sembrò avvizzirsi. Anche l'albero alle sue spalle appassì, come se quelle parole gli fossero costante una buona parte della sua forza vitale.


Non fu l'unico a pagare il prezzo di tali parole. Tutti i presenti sputarono sangue. Le nove farfalle tremarono, e delle quattro ali di cui ciascuna disponeva, due caddero.


In un'altra parte dello stesso luogo oggetto di quella proiezione, veniva proiettato un altro mondo.


In quel mondo vi era l'enorme statua di un uomo!


In quel mondo, vi erano nove soli!!


Ai piedi della statua vi era un giovane vestito di bianco. Se lo si guardava da vicino... era identico alla statua!!


Scosse la testa e sorrise.


"La Madre aveva ragione. Coloro che sono rinati sono sempre più bramosi di coloro che sono già tornati." 




Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:


<a href="https://www.patreon.com/madotter">https://www.patreon.com/madotter </a>


Grazie!                                                



