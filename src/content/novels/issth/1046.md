---
title: Capitolo 1046 - Un Pollo di Ferro Che Può Anche Spennarsi! [1]
pubDate: 2025-03-17T11:17:35.036Z
tags:
    - issth
---


Quasi nello stesso istante in cui la proiezione del mondo svanì, le tre donne decisero che la guerra doveva iniziare. Perciò, fecero sì che il proprio mondo iniziasse ad avvicinarsi, abbandonando il luogo recondito in cui si trovava, cosa che avrebbe richiesto non poco tempo.


In un altro luogo nei Cieli, vi era un altro mondo, il mondo con i nove soli e l'enorme statua. Non era reale, bensì una proiezione, proprio come quello in cui si trovavano le tre donne.


I veri mondi erano in realtà molto, molto lontani...


Nella proiezione del mondo dei nove soli, riecheggiava una voce di donna, decisa e sinistra.


"Ci vorranno centinaia di anni affinché l'altra parte arrivi. È lo stesso per noi... questa volta, non baderemo a spese! Dobbiamo vincere!"


La voce della donna era malvagia, ricolma di freddezza ed indifferenza per qualsiasi essere vivente al di fuori di quelli attualmente riuniti attorno a lei. Mentre la voce riecheggiava, il mondo dei nove soli iniziò a farsi via via sempre più confuso, per poi svanire.


Nel frattempo, nel Reame della Montagna e del Mare, nella Nona Montagna e Nono Mare, Meng Hao era totalmente all'oscuro di tali avvenimenti. In quel momento, era faccia a faccia con il pappagallo, accigliato. Alla fine, si schiarì la voce con freddezza. Nonostante si fosse sentito leggermente in colpa per quanto accaduto, non poteva evitare di guardare il pappagallo con rabbia.


Prima che potesse dire qualcosa, tuttavia, il pappagallo gli lanciò una rapida occhiata, si schiarì la gola e sbatté le ali alzandosi in volo. Lo specchio di rame non sembrava più in grado di fluttuare e volare, e cadde a terra.


Il pappagallo volò fuori dall'edificio, come se non gli importasse niente di niente. Tuttavia, nel profondo, era incredibilmente preoccupato.


"Una calamità... è in arrivo. Ai, ho rovinato tutto. Non avrei mai pensato che gli altri due poteri sarebbero stati così persistenti!


"Tutto rovinato, non c'è più nulla che io possa fare. In ogni caso, è Meng Hao il padrone dello specchio, quindi non ha niente a che vedere con il Quinto Signore. Nel peggiore dei casi, scapperò e dormirò per un po', di nuovo." Alla fine il pappagallo si schiarì la gola, mettendo da parte tutte queste irritanti preoccupazioni. I suoi occhi s'illuminarono di una luce brillante quando rivolse lo sguardo ai coltivatori Demoniaci nella piscina. Ancora una volta s'immaginò come sarebbe stata felice la sua vita una volta scambiati quegli esseri con numerose concubine ricoperte di pelo.


“Hahaha! Il Quinto Signore è tornato! Adesso, ascoltatemi tutti bene! Il Quinto Signore vi insegnerà una canzone!" Il pappagallo fischiò verso il gruppo di coltivatori Demoniaci.


"Forza, forza, cantiamo insieme. Il nome di questa canzoncina è 'Sono un bravo frutto di mare'! Se cantate bene, il Quinto Signore vi premierà!"


Tornando all'edificio, Meng Hao era accigliato. Anche se il pappagallo aveva già chiarito la situazione, Meng Hao, avendo praticato la coltivazione per molti anni, era abituato ad analizzare gli avvenimenti. Le scene che aveva visto sullo specchio di rame, insieme all'espressione del pappagallo, provocavano in lui un certo presentimento.


"Temo che... stia per succedere qualcosa di davvero orribile," mormorò. Volse lo sguardo allo specchio di rame e ripensò alle tre immagini che aveva visto. Alla fine, fece un respiro profondo. Era più che mai convinto che l'origine dello specchio di rame nascondesse qualche profondo mistero.


"Da dove viene?


"Oltre a duplicare oggetti, dovrà possedere altre abilità divine magiche delle quali non sono a conoscenza!


"Sembra che tutti lo vogliano, persino i più potenti tra gli esperti. Farebbero di tutto per averlo....


"Bene, allora... cos'è esattamente?!?! Forse "Specchio della Montagna e del Mare" non è il suo vero nome!


"Se questo specchio di rame è così misterioso e potente, come è possibile che sia stato rotto?


"E poi... chi l'ha rotto!? E perché?!" Un turbine di domande senza alcun filo logico esplose nella mente di Meng Hao. Dopo un lungo momento di riflessione, nei suoi occhi si accese un bagliore.


"A prescindere da quali misteri nasconda e da dove provenga, adesso è nelle mie mani. Quindi, sarò inevitabilmente coinvolto in qualsiasi futura disputa.


"Considerando la mia base di coltivazione attuale, se succedesse qualcosa del genere, probabilmente non ne uscirei vivo. Non sarei in grado di alzare un dito contro coloro che lo desiderano. Quindi... la cosa più importante per me adesso... è sempre la coltivazione!


"Solo diventando più forte e potente potrei avere una possibilità di sopravvivere ad un eventuale combattimento! È l'unico modo per assicurarmi la sopravvivenza del mio Dao!" Chiuse gli occhi e placò la sua mente e il suo cuore. Quando li riaprì, fece il gesto di afferrare lo specchio, facendo sì che questo svolazzasse nella sua mano. Lo guardò per un istante, poi, senza ulteriori esitazioni, prese alcune pietre spirituali e giade Immortali e iniziò a immergerle nello specchio.


Non abbandonò la sua idea iniziale, ossia... replicare il sangue dell'Eccelso!!


"Se riesco a duplicare il sangue dell'Eccelso più volte, posso ottenere un'intera goccia completa. Un avvenimento a dir poco raro, che mi aiuterebbe... ad assorbire completamente il mio primo Frutto del Nirvana!"


Fece un respiro profondo e nei suoi occhi si accese un bagliore di entusiasmo. Il cammino verso il Reame Antico era di fronte a lui, e l'unico modo per poter aprire la porta verso il cammino era assorbire tutti e quattro i suoi Frutti del Nirvana. Poi avrebbe potuto suonare la campana Antica e accendere le sue Lampade dell'Anima. Avrebbe utilizzato la fiamma della sua forza vitale per spegnere tutte le sue Lampade dell'Anima, una dopo l'altra, come se fosse vento!


Avrebbe così raggiunto un Reame in cui le lampade erano spente, rimanendo tuttavia in vita!


Le pietre spirituali affondarono una dopo l'altra nello specchio di rame, come un buco nero che poteva nutrirsene all'infinito. Ogni volta che ne divorava una, sprigionava una luce tremolante.


Il tremolio aumentava e Meng Hao appariva calmo, nonostante avvertisse delle fitte al cuore. Sapeva bene che lo specchio era praticamente insaziabile, ed anche che avrebbe dovuto guadagnarsi un'ingente quantità di pietre spirituali per nutrirlo con dedizione...


Nonostante tutto questo... rimaneva comunque perplesso. Avvertiva delle fitte al cuore e, poco a poco, non riuscì più a mantenere la calma. Tutte le pietre spirituali che aveva guadagnato alla prova del fuoco delle Tre Grandi Società Daoiste scomparvero dentro allo specchio di rame; il suo volto si fece color cenere.


Aveva gli occhi iniettati di sangue, e nonostante questo, come un giocatore d'azzardo, continuò a lanciarvi pietre spirituali. Lo specchio di rame emanava una luce sempre più intensa finché... apparve una fiala di sangue dell'Eccelso, identica all'originale!


Si abbandonò a un lungo respiro. Era scosso, ma si liberò dal dispiacere per aver perso le pietre spirituali e osservò le due fiale da vicino; poi esplose in una risata fragorosa.


Se Nonna Nove e gli altri avessero potuto vederle, ne sarebbero rimasti estremamente scioccati. Avrebbero potuto persino arrabbiarsi e scatenare una catastrofe senza precedenti.


Erano identiche. Sia la fiala stessa che il sangue al suo interno!


Il cuore di Meng Hao era ricolmo di eccitazione per l'aver creato qualcosa dal nulla. In più, adesso poteva dire con certezza che quel frammento della superficie dello specchio che aveva acquisito dall'Antica Setta del Demone Immortale aveva effettivamente rafforzato i poteri di duplicazione dello specchio.


Adesso poteva duplicare oggetti un tempo impossibili da replicare!


Meng Hao poteva persino presagire che un giorno, se tutti i frammenti dello specchio fossero stati rimessi insieme e lo specchio fosse quindi tornato completo, avrebbe persino potuto duplicare i Cieli, o un' intera Sfera! Poteva duplicare qualsiasi cosa.


Il cuore gli martellava nel petto e un bagliore illuminò i suoi occhi. Tuttavia, allo stesso tempo, rimase vigile. Sapeva che se qualcuno avesse scoperto che possedeva quello specchio, sarebbe stato un disastro per lui!


In realtà, era qualcosa di cui era consapevole da molto tempo. Lo aveva sempre tenuto a mente, fin dal momento in cui aveva acquisito lo specchio di rame e scoperto la sua funzione, quando aveva iniziato per la prima volta il cammino della coltivazione.


Una volta messa da parte la nuova fiala di sangue dell'Eccelso, riprese l'originale per proseguire il lavoro. Il tempo scorreva lento. Durante i tre giorni seguenti, Meng Hao non smise un attimo di gettare pietre spirituali e giade Immortali nello specchio di rame. Ne era ossessionato.


Fuori dall'edificio, si udiva un canto. Le voci non sembravano soddisfatte, ne tanto meno entusiaste, ma Meng Hao non ci fece nemmeno caso. Era concentrato al cento per cento sullo specchio di rame e sul sangue dell'Eccelso.


Quando terminò tutte le pietre dello spirito, utilizzò le giade Immortali. A quel punto, era riuscito a duplicare sette porzioni di sangue dell'Eccelso. Poi, finì anche le giade Immortali. Aveva gli occhi iniettati di sangue. Fece un gesto con la mano, inviando il suo medaglione identificativo nelle mani del burattino, che attendeva ordini all'esterno dell'edificio. Assecondando la volontà divina di Meng Hao, si affrettò ad eseguire, come se fosse senziente. Attraversò lo scudo e la piscina che aveva formato per agire in rappresentanza di Meng Hao e procurargli le risorse di coltivazione di cui aveva bisogno dal Mondo del Dio dei Nove Mari.


I tre anziani avevano promesso a Meng Hao che tutte le risorse del Mondo del Dio dei Nove Mari sarebbero state a sua disposizione. Anche se non avevano acconsentito a dargli esattamente qualsiasi cosa desiderasse, costituiva comunque un vantaggio senza precedenti in materia di coltivazione.


Non ci volle molto affinché il burattino tornasse con una borsa da trasporto. Meng Hao ricominciò immediatamente a duplicare il sangue dell'Eccelso. Avrebbe fatto qualsiasi cosa per soddisfare il desiderio di assorbire i Frutti del Nirvana.


Un giorno. Due giorni. Tre giorni.


Il tempo scorreva e Meng Hao aveva a mala pena messo piede fuori dall'edificio. Tutto ciò che aveva fatto era duplicare il sangue dell'Eccelso. Presto, da sette porzioni arrivo ad averne ben cinquanta. Ottenere così tanto sangue dell'Eccelso era impensabile persino nel Mondo del Dio dei Nove Mari.


In più, Meng Hao disponeva di una marea di pietre spirituali e giade Immortali. Non le aveva nemmeno contate, non si azzardava a farlo. Se l'avesse fatto, avrebbe avuto delle fitte al cuore, che gli avrebbero fatto sputare sangue.


"Non è ancora abbastanza!" pensò, con gli occhi iniettati di sangue. Fece un gesto con la mano, ordinando al burattino di procurarsi altre risorse di coltivazione. Questa volta il ragazzo non tornò indietro rapidamente come prima. Meng Hao attese un po', e dato che il burattino non era ancora tornato, non ebbe altra scelta che alzarsi in piedi. Quando era sul punto di uscire dall'edificio, il suo volto ebbe tremò quando posò lo sguardo sulla camera di pietra della meditazione solitaria.


Quasi nello stesso istante, dei boati esplosero dal suo interno. Poi, la porta di pietra tremò, e un enorme crepa apparve sulla sua superficie, come se qualche forza incredibilmente potente la stesse colpendo dall'interno.


Meng Hao, con un bagliore negli occhi, ricorse al potere della Maledizione della Vita e della Morte per sbirciare dentro la camera di pietra. Vide che... i dieci Coleotteri dall'Occhio Fantasma che vi erano fino a poco prima, erano scomparsi!


E al loro posto vi era un enorme occhio!


L'occhio era circondato da dieci tentacoli, che sferzavano colpi rapidamente. In più, il bagliore emanato dall'occhio colpiva senza tregua la porta di pietra.


Esaminandolo più da vicino, all'interno dell'Occhio Fantasma si poteva scorgere un imp [2] nero come la pece, seduto a gambe incrociate. Non aveva gli occhi ma solo una grande bocca. Per di più, sulla schiena aveva un guscio. [3] 


Sembrava che lo strano Occhio Fantasma fosse frutto dell'imp nero con il guscio.


Meng Hao spalancò gli occhi quando realizzò che, tutto a un tratto, la Maledizione della Vita e della Morte stava perdendo forza!


Quasi nello stesso istante in cui la Maledizione della Vita e della Morte iniziava a perdere forza, la porta di pietra crollò provocando un enorme boato. L'occhio Fantasma saltò fuori, emettendo un grido penetrante ed assordante che riecheggiò in tutte le direzioni. L'Occhio Fantasma poi avanzò dritto verso Meng Hao, apparentemente intenzionato a mangiarlo!




NOTE:


1. Il titolo di questo capitolo fa riferimento al detto cinese: "un pollo di ferro che non può essere spennato," che indica una persona avara.


2. Gli imp sono un tipo di demonietti e possono avere due forme: chiusa, che ricorda un sassolino, o aperta, come un normale demonietto.


3. In cinese, un coleottero è letteralmente un "insetto dotato di armatura/carapace/guscio".


__


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:


https://www.patreon.com/madotter


Grazie!
                                


                                



