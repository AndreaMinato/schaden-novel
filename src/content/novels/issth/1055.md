---
title: Capitolo 1055 - A Quale Eccelso Appartiene Questo Sangue!?
pubDate: 2025-03-17T11:17:35.038Z
tags:
    - issth
---


Non ci volle molto affinché il burattino tornasse. Proprio come aveva detto Ling Yunzi, questa volta, nella sua borsa da trasporto, Meng Hao avrebbe trovato una ricompensa più generosa del solito.


Soppesò la borsa da trasporto, analizzandola per qualche istante con il suo senso divino, poi il respiro si fece affannato. La consapevolezza di ciò che sarebbe inevitabilmente successo a breve gli causò delle fitte al cuore, come se fosse stato squarciato a metà con un coltello. Pertanto, preferì allontanare quel pensiero.


Era un'abilità preziosa che Meng Hao aveva recentemente acquisito. Sospirò, digrignò i denti e prese una fialetta di sangue dell'Eccelso per iniziare a duplicarlo.


Il tempo passava. Con gli occhi iniettati di sangue e i capelli scompigliati, Meng Hao continuò a  nutrire lo specchio di rame con giade Immortali e pietre spirituali. Con una smorfia disegnata sul viso, produsse un duplicato dopo l'altro.


Passarono sette giorni. Meng Hao si trovava nel Mondo del Dio dei Nove Mari da oltre metà mese. Alla fine, nella sua borsa da trasporto non rimaneva neanche una giada Immortale o una pietra spirituale, ma proprio davanti a lui vi era una collezione di ben cento fiale di sangue dell'Eccelso!


Posò lo sguardo su di esse, con il respiro affannato. Continuava a ripetersi di non pensare a quanto gli fossero costate, ma non riusciva a trattenersi. Appena quel pensiero faceva capolino nella sua mente, sentiva il cuore contorcersi.


"Quando ero giovane, ho sempre desiderato essere ricco. Una volta intrapreso il cammino della coltivazione, mi sono sentito tale in più di un'occasione. Tuttavia, quella sensazione non è mai durata più di un battito di ciglia, dopodiché tornavo a sentirmi povero." Avrebbe voluto piangere, ma non gli scendevano le lacrime. Non sapeva se quel sogno che coltivava da sempre si sarebbe mai realizzato.


Fece un paio di respiri profondi e, con gli occhi ricolmi di determinazione, produsse un'ampia varietà di elisir medici. Li mise in bocca ma si trattenne dal masticarli. Lasciò che si sciogliessero lentamente.


Dopodiché, fece un gesto con la mano al quale dieci fiale di sangue dell'Eccelso fluttuarono verso di lui, per poi andare in frantumi. Si udì un boato, e il sangue al loro interno iniziò ad agitarsi fluttuando nell'aria.


Meng Hao alzò entrambe le mani ed iniziò a modellarlo in un'unica goccia, producendo delle potenti increspature.


Dopodiché, un'aura terrificante esplose in tutta la sua potenza.


"Pappagallo! Gelatina! Venite ad aiutarmi a domare quest'aura!" Le sue parole riecheggiarono  mentre il pappagallo incoraggiava i coltivatori Demoniaci a cantare. Quando udì le parole di Meng Hao, borbottò qualcosa tra sé e sé, per poi sbattere le ali e raggiungerlo insieme alla gelatina, per contenere l'aura irradiata dal sangue dell'Eccelso.


Meng Hao fece un respiro profondo mentre ripeteva il gesto con la mano destra, al quale altre dieci fiale di sangue dell'Eccelso si levarono in aria per poi rompersi. Il sangue al loro interno si unì al resto, alimentando la sfera formatasi di fronte a Meng Hao. L'aura terrificante esplose con violenza, diffondendosi in tutte le direzioni. L'edificio tremò con una tale forza che sembrò sul punto di crollare.


Gli occhi di Meng Hao s'illuminarono, e senza la minima esitazione, eseguì l'ennesimo gesto con la mano. Il sangue fuoriuscì da altre dieci fiale, per poi andare ad alimentare la sfera di sangue. L'aura terrificante guadagnò intensità e nell'edificio si aprirono innumerevoli crepe. Fu a quel punto che arrivò il pappagallo. Abbandonò il suo aspetto tranquillo e pacato e, con un grido sonoro, si lanciò con tutte le sue forze nel tentativo di domare l'aura.


La gelatina non sembrava particolarmente desiderosa di intervenire, ma si trasformò ugualmente in un'enorme calotta, che ricoprì l'intero edificio, evitando che l'aura fuggisse nel mondo esterno.


Arrivato quasi ad unire trenta fiale di sangue dell'Eccelso, l'intensa pressione fece tremare Meng Hao con violenza. Tuttavia, la determinazione che brillava nei suoi occhi non accennava a spegnersi.


"Trenta percento!" sussurrò. La pressione emanata dal sangue lo fece tremare, mentre altre crepe si aprivano intorno a lui generando dei boati. La sua mente girava vorticosamente.


Digrignò i denti e ripeté il medesimo gesto. Altre dieci fiale di sangue andarono in frantumi con un boato. Il sangue confluì nell'enorme sfera, che aveva adesso raggiunto la grandezza della mano di un neonato.


Era di un rosso brillante, ed al suo interno si agitavano dei filamenti oro, che la rendevano splendidamente bella.


In quello stesso istante, la terrificante aura rilasciò una pressione ancora più intensa, che colpì Meng Hao. Il sangue gli sgorgò dalla bocca e aveva il corpo ricoperto di graffi. C'era anche un'altra potentissima pressione che rischiava di farlo esplodere.


Nei suoi occhi balzò un guizzo d' ossessione quando fece ruotare la sua base di coltivazione. Attinse a tutto il potere dei suoi meridiani Immortali, che rese Eterni tramite la sua magia segreta. Questi esplosero in tutto il loro potere non appena ripeté ancora una volta il gesto, al quale altre dieci fiale si levarono in aria per poi rompersi. Quando il sangue confluì nella sfera, l'aura esplose con un'intensità ancor più impressionante.


La pressione aveva raggiunto un'intensità tale da far crollare l'edificio. Non ne rimase altro che cenere!


Il sangue spruzzava dalla bocca di Meng Hao, le sue mani erano distrutte. Il suo strato Eterno aveva raggiunto il massimo della potenza, curandolo in continuazione per permettergli di sopportare e rispondere a quell'immensa forza.


La gelatina urlava e il pappagallo lanciava grida stridule nel tentativo disperato di contenere l'aura.


Meng Hao tremava, gli occhi illuminati di pazzia.


"Cinquanta per cento!" Al gesto della sua mano, altre dieci fialette si levarono in aria, per poi confluire nella sfera. Ripeté il gesto fino ad arrivare ad un totale di ottanta fialette. Adesso la sfera era delle dimensioni della testa di un neonato, a causa della pressione esplosero bagliori di colore e il cielo si oscurò.


Meng Hao ebbe la sensazione di essere il bersaglio di un potentissimo attacco. Venne spinto indietro e il sangue zampillò dalla sua bocca. Il suo stato Eterno ce la stava mettendo tutta, ma non poteva reggere il confronto, nemmeno ricorrendo a tutti e 123 i suoi meridiani Immortali.


In quel frangente critico, masticò senza pensarci due volte metà degli elisir medici che teneva in bocca. Si sciolsero all'istante, portando energia nel suo corpo. Il suo potere Immortale era stato ancora una volta ripristinato, e riuscì a sopportare l'urto di un altro duro attacco.


La sfera di sangue emanava una luce brillante, come se la volontà dell'Eccelso fosse stata risvegliata!


Se non fosse stato per la gelatina e il pappagallo che impedivano che l'aura si espandesse, l'intero Mondo del Dio dei Nove Mari sarebbe finito nel caos: il Nono Mare rischierebbe di prosciugarsi, e la Nona Montagna starebbe tremando.


Tuttavia, anche se l'aura non era ancora fuoriuscita, la legge naturale nella zona circostante ne stava risentendo. Si erano formate delle interferenze nell'aria, come se si stesse creando un altro mondo.


Tutto ciò... era frutto del sangue dell'Eccelso!


Non si trattava di una singola porzione, bensì ottanta, riunite in una sola sfera. Al momento, si trattava solo di un agglomerato, non ancora affinato, ma era pur sempre un campione di sangue dell'Eccelso quasi completo!


"Posso farcela!" ruggì Meng Hao, replicando il gesto. Le ultime venti fialette si levarono in aria con un boato. Metà di queste andò in frantumi, e il sangue al loro interno andò ad alimentare la sfera. Le mani di Meng Hao apparivano come una massa di carne maciullata, e tossì improvvisamente una  boccata di sangue. Tuttavia, poco prima, aveva assunto altri elisir medicinali, il cui potere era confluito nel suo corpo e aveva stimolato il suo strato Eterno ad aumentare d'intensità. La boccata di sangue che aveva appena tossito non interferì in alcun modo con la fusione del sangue dell'Eccelso.


La gelatina lottava per contenere l'aura, urlando per lo sforzo. Il pappagallo era sospeso in aria, facendo sì che numerosi filamenti di simboli magici scendessero e sigillassero l'intera area.


"Dannazione! Questo non è il sangue di Nonna Demone! Potrà anche essere un'Eccelsa, ma questa goccia non è certo opera sua. Come può una goccia di sangue imperfetta contenere un potere così incredibile!?!?"  


"Le ultime dieci fiale!" Meng Hao inghiottì gli elisir medici che gli rimanevano, poi fece un ultimo gesto con la mano, al quale le dieci fiale si ruppero. Il sangue confluì nella sfera, che aveva ormai raggiunto le dimensioni della testa di un uomo!


La sfera di sangue conteneva infiniti filamenti dorati che si intrecciavano tra loro, ricreando vaghi simboli magici che sembravano contenere l'origine del cielo stellato, l'Essenza del mondo, le basi della vita!


La gelatina tremava con violenza e sul suo corpo si aprirono delle crepe. Sembrava sul punto di andare in pezzi, e gridava per il dolore. Il pappagallo si stava innervosendo, quasi come durante l'inaspettata reazione dello specchio di rame.


"Non è il sangue di Nonna Demone, né tanto meno del vecchio Antico Immortale!" gridò il pappagallo, fissando la scena in stato di shock. "Potrebbe essere... potrebbe essere che questo...impossibile. Impossibile! Non è forse morto? Essendo morto, tutto il suo sangue dovrebbe essere scomparso sia dal Cielo che dalla Terra! Come può esserne rimasto qualcosa!?!?


"Dannazione! Non mi sorprende che lo specchio abbia agito in maniera così assurda! Pensavo che fosse a causa di un incantesimo, ma c'era di più! L'altra causa è proprio questo sangue!!"


Il sangue spruzzava dalla bocca di Meng Hao, che tremò con violenza. Nonostante gli elisir medici, il suo strato Eterno era allo stremo delle forze. Il suo corpo era cosparso di crepe e fessure, in costante aumento, come se potesse esplodere da un momento all'altro.


Il suo corpo era cosparso di sangue, ma gli occhi rimanevano completamente concentrati sull'obiettivo. Le mani gli tremarono quando prese la sfera di sangue tra le mani e la spinse forte verso il basso.


"Affinamento!!" urlò. La sfera di sangue iniziò poco a poco a contrarsi e rifinirsi. Poco a poco, i filamenti dorati che si intravedevano divennero sempre di più e più evidenti, fino a quando, alla fine, l'intera massa di sangue... divenne d'oro!


Meng Hao stava tremando, le fessure che si aprivano sulla sua pelle erano sempre più numerose. Percepì la fiamma della sua forza vitale farsi più debole, tutto a causa dell'immensa pressione esercitata dall'aura del sangue dell'Eccelso. Era una sola goccia di sangue, ma Meng Hao non poteva reggere il confronto. Era sul punto di crollare. Anche se il sangue non lo stava in realtà attaccando... era pur sempre abbastanza potente da farlo fuori.


E non era solo il caso di Meng Hao. Anche qualcuno del Reame Antico, o forse persino del Reame del Dao... avrebbe potuto essere trucidato da quella goccia di sangue!


Si propagarono dei potenti boati, ma Meng Hao resistette. Il suo corpo era sul punto di esplodere mentre la massa di sangue si riduceva rapidamente. Presto, tornò alle dimensioni della mano di un neonato.


Il suo corpo era coperto di crepe e ferite. Delle mani non era rimasto altro che carne sanguinante, deformata e sfregiata. Ma i suoi occhi brillavano di una determinazione penetrante.


"Affinamento!!" urlò, come se fosse l'ultimo urlo che gli rimaneva prima di morire. Non appena pronunciò quella parola, la sfera di sangue si ridusse alla dimensione di un'unghia!


In più, era completamente d'oro!


L'ineguagliabile aura di un Eccelso proruppe da quel sangue.


Questo era... vero, autentico sangue dell'Eccelso!


Era sangue dell'Eccelso completo e rarissimo!


Si sarebbe persino potuto dire che... in realtà non avrebbe dovuto esistere. Era una goccia del sangue di quell'Eccelso al quale si riferiva il pappagallo.


La gelatina urlava, e il pappagallo strillava incredulo. Meng Hao era appena sfuggito alla morte quando... apparve un'aura che non apparteneva ad una coltivazione. Era... l'aura della Lega dei Sigillatori del Demone!


Non appena comparve quell'aura, la goccia di sangue iniziò a tremare!!


Si stava formando una risonanza quasi come quella di una linea di sangue!


"Cosa..." pensò Meng Hao, incredulo. Poi ripensò a ciò che Nonna Nove e il Maestro Divino gli avevano detto. L'Eccelsa del Sogno Marino aveva fondato il Mondo del Dio dei Nove Mari e la Grotta della Spada del Flusso Sublime. L'Antico Rito Daoista Immortale era stato fondato dall'Eccelso Antico Immortale. E il terzo eccelso, il più potente fra tutti, l'Eccelso dei Nove Sigilli... nessuno sapeva cosa avesse fondato.


"Lui... ha fondato... la Lega dei Sigillatori del Demone!" Meng Hao si sentì come se la sua mente fosse stata accecata da un bagliore.                


                                



