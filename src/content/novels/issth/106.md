---
title: Capitolo 106 - Il Giorno in cui il Giglio della Resurrezione Sboccia in Sette Colori
pubDate: 2025-03-17T11:17:34.777Z
tags:
    - issth
---


“Signore, posso aiutarvi a trovare ciò che vi serve in questa città,” esclamò il giovane. Era nervoso, e la paura brillava nei suoi occhi. Credeva alle parole di Meng Hao. Sapeva che c’era una sola possibilità di spiegarsi chiaramente, o sarebbe stato ucciso. Poco importava che si trovassero ai confini della città.


Meng Hao squadrò il giovane senza proferire parola. Il ragazzo era astuto e aveva capito le sue intenzioni. Continuò a parlare.


“Sono Qiu Lin della nuova generazione,” disse, le parole si riversavano dalla sua bocca e il cuore batteva fortissimo. “Sono nato nella Città della Grandezza Orientale, per cui la conosco bene. Vi ho notato quando siete entrato nella città; mi pare che sia la prima volta che venite qui. Avete bisogno di qualcuno che vi aiuti a trovare ciò che cercate. Voglio offrirvi dunque i miei servigi.


Per sole cinquanta Pietre dello Spirito potrete risparmiare molto tempo. Vi aiuterò a cercare in fretta quello che desiderate.” Guardò Meng Hao, nervosamente. Non stava mentendo.


Già in passato aveva usato un simile stratagemma, ma quella era la prima volta che incontrava qualcuno come Meng Hao, che emetteva un’aria pregna di morte.


Meng Hao lo guardò freddamente, allentando piano la stretta. Si accigliò: più il veleno si condensava, più forte si faceva il suo intento omicida. Sembrava quasi che controllasse il suo carattere.


Qiu Lin prese un profondo respiro e disse, “Cosa desiderate acquistare, signore?”


“Elisir per il veleno,” rispose freddamente Meng Hao.


“Elisir per il veleno?” Qiu Lin lo fissò sorpreso. Pensò per un lungo momento, poi i suoi occhi si illuminarono, e prese a descrivere nel dettaglio quella parte della città.


“Non ci sono molti negozi di elisir velenosi in città, signore. Tuttavia si tratta comunque di elisir medicinali, e ci sono molti negozi in città che li vendono. Ce ne sono due che si possono considerare i migliori: uno dei due, il Padiglione dei Diecimila Elisir, ha la maggior varietà. È molto famoso, tanto che quando organizzano un’asta si presentano anche i Coltivatori della Stabilità della Consistenza.


C’è poi un altro negozio, più piccolo, che tratta scambi con il Deserto Occidentale e possiede numerosi oggetti di valore. Dicono che il proprietario abbia lavorato con il Demone Gran Maestro degli Elisir della Setta del Fato Viola. Era una specie di ragazzino prodigio, quanto a medicinali.


Dove vorreste andare, signore?”


Meng Hao rifletté per un attimo. “Al Padiglione, direi.” Qiu Lin annuì e cominciò a guidarlo. Avere il suo aiuto faceva risparmiare a Meng Hao molto tempo. Avanzarono attraverso la città, in fretta, e furono al padiglione con sette piani in un’ora circa. Una colossale stele di pietra era eretta al suo fianco, su cui erano incisi i caratteri “Padiglione dei Diecimila Elisir.”


“Io non posso entrare,” disse Qiu Lin. “Vi aspetterò qua, signore.” Guardandosi intorno, Meng Hao notò alcuni discepoli di quinto e sesto livello gironzolare lì intorno.


Annuendo appena, entrò nel palazzo. Meng Hao emise un po’ di Senso Spirituale su di lui, per assicurarsi che non facesse nulla di bizzarro.


Ora che aveva Stabilizzato la propria Consistenza stava diventando sempre più familiare con gli usi del Senso Spirituale.


Nel Padiglione dei Diecimila Elisir, i Coltivatori della Condensazione del Qi potevano accedere solo al primo piano. Il secondo e il terzo erano per la Stabilità della Consistenza; per accedere al quarto era necessaria la Formazione del Nucleo. Meng Hao vagò per un po’, accigliandosi mentre guardava i vari elisir medicinali.


Dopo un po’ uscì, e Qiu Lin si fece subito avanti.


“Andiamo nel secondo negozio,” disse Meng Hao, continuando ad aggrottare la fronte. Qiu Lin era intelligente abbastanza da non fare domande e condusse subito via Meng Hao. Verso sera arrivarono finalmente a una parte remota della città, nel negozio che sembrava esistere da sempre.


“Questo luogo è piccolo e ha tre regole,” disse Qiu Lin. “La prima è di non poter entrare senza depositare cinquemila Pietre dello Spirito. Il deposito non è rimborsabile, che tu compri o meno qualcosa.


La seconda regola è che una sola persona alla volta può entrare. Tutti gli altri devono aspettare fuori. Inoltre solo venti persone, ogni giorno, sono ammesse. Dopo che sono entrati in venti, gli altri dovranno aspettare il giorno dopo.


La terza regola è che, una volta dentro, non sono ammesse domande a caso. Ogni domanda deve essere accompagnata dal pagamento di Pietre dello Spirito.”


Meng Hao rimase sorpreso per un momento, prima di capire. Si fece avanti: odiava perdere le Pietre dello Spirito, ma se fosse bastato ad eliminare il veleno ne sarebbe valsa la pena.


La porta era chiusa. Una placca col numero 18 scritto sopra era appesa su di essa.


Meng Hao placò il suo Qi e calmò la propria mente. Qiu Ling era in piedi al suo fianco. Quando il sole fu sul punto di calare oltre l’orizzonte, la porta si aprì cigolando e un uomo di mezza età ne uscì. Aveva un’espressione accigliata, e non guardò i due giovani. Uscì, si voltò, e si chinò con le mani a coppa verso il vecchio che lo aveva condotto fuori.


Quando vide l’uomo, gli occhi di Meng Hao si strinsero e abbassò la testa. Lo aveva già visto. Non era altri che il Reverendo Bi Hong, che aveva visto volare attraverso il cielo quel giorno.


Il vecchio alla porta era in una fase tarda di Stabilità della Consistenza. Che un eccentrico della Formazione del Nucleo lo salutasse in quel modo era inusuale.


Reverendo Bi Hong si voltò e si trasformò in un fascio di luce colorata che si lanciò nell'aria. Un fischio scuro rimbombò, e il vecchio del negozio tornò a guardare Meng Hao.


Senza esitazione, il giovane estrasse la sua borsa, nella quale c’erano cinquemila Pietre dello Spirito. Gliela porse rispettosamente.


Il vecchio la accettò annuendo appena, poi si voltò ed entrò nel negozio. Meng Hao lo seguì, guardando verso la porta mentre si chiudeva alle sue spalle. Il numero sulla placca cambiò da 18 a 19.


Il negozio non era grande. Non c’erano scaffali. C’erano invece sette fornaci di elisir di diverse dimensioni, due lunghi tavoli, e una lampada a olio. La luce era molto fioca, ma a un Coltivatore non importava: era in grado di vedere tutto con chiarezza.


“Come posso aiutarti?” chiese il vecchio freddamente, sedendosi a gambe incrociate dietro uno dei tavoli lunghi.


Meng Hao non disse nulla, ma colpì la propria borsa producendo una fiala di giada. La spinse dall'altra parte del tavolo verso il vecchio.


Questi la prese e la aprì, poi la guardò da vicino. Abbassò la testa e l’annusò, poi la rovesciò, e del sangue si riversò sulla superficie del tavolo.


La fiala di giada conteneva una grande quantità di sangue, che Meng Hao aveva estratto dal proprio corpo.


“Interessante,” disse il vecchio a bassa voce. Guardò il sangue sul tavolo. Sollevò la mano e un lungo ago argenteo apparve. Lo passò attraverso il sangue, e prese immediatamente a brillare. In un battito di ciglia iniziò a sciogliersi, con un odore di decomposizione. In un istante si era trasformato in dei refoli di cenere, che fluttuavano in aria.


Gli occhi del vecchio si illuminarono. Colpì il tavolo con la sinistra, facendo volare in aria il sangue, che si congelò in un globulo. Poi colpì la propria borsa e apparve un seme secco. Scosse il dito, e il seme si unì al sangue.


Questo prese a contrarsi, fino a sparire. Il seme era ora paffuto e sul punto di scoppiare, mentre fluttuava in aria iniziò a germogliare.


Meng Hao rimase a guardare, rapito e sempre più nervoso. Aveva speso tante Pietre dello Spirito per eliminare quel veleno.


Il seme aveva ormai formato un lungo ramo, da cui cresceva un’unica foglia. La foglia si mutò in un fiore, e quando questo apparve il volto del vecchio si fece pallido. Gli occhi di Meng Hao si strinsero.


I petali del fiore erano di tre colori diversi: giallo, blu e rosso, intersecati l’uno con l'altro. Il fiore stesso aveva l’aspetto di un volto demoniaco, che rideva e piangeva allo stesso tempo. Fluttuava nell'aria, come se fosse stato vivo. Era bizzarro.


“Un Giglio della Resurrezione tricolore…” disse il vecchio con voce rauca. Fissò il fiore, gli occhi che brillavano.


“Quando il veleno si condensa tre volte, forma un circolo completo. Dopo tre cicli il fiore sboccia e appare questo viso demoniaco nel tuo occhio destro. Va e viene, a seconda dell’uso che fai della tua base di Coltivazione. Più la fai circolare, più evidente diventa. In questa fase, il veleno non può ferirti, anzi, ti proteggerà da altri tipi di veleno. Ma il tuo desiderio di uccidere si farà più forte.


Dopo altri tre cicli sboccerà ancora, e quando il veleno si condenserà apparirà un nuovo volto demoniaco nel tuo occhio sinistro. Il tuo desiderio di uccidere sarà ancora più forte. Sarai assetato di sangue, ma non sarai solo immune a una grande quantità di veleni: comincerai ad emanare un miasma velenoso. La tua carne si farà dura, e sarai più resistente di un Coltivatore medio.


Il tuo corpo, però, si irrigidirà. La tua agilità sarà ridotta, la tua forza vitale si ridurrà, e verrai spesso circondato da un’aura di morte.


Dopo questo, il fiore sboccerà una terza volta,” disse l’uomo con voce profonda. “La tua… la tua mente sarà perduta, la tua vita persa. Il corpo si trasformerà in un Giglio della Resurrezione tricolore. Colui che ti ha piantato il seme verrà a prendere il fiore. Dopo la trasformazione, diventerai un Giglio della Resurrezione con quattro colori.


Mortale, Condensazione del Qi, Stabilità della Consistenza, Formazione del Nucleo, Anima Nascente, Recisione dello Spirito, Ricerca del Dao. Sette fasi, sette colori, uno per ogni fase. Alla fine, il Giglio della Resurrezione sboccerà in sette colori, da cui il fiore discende, per Ascensione Immortale, ogni mille anni.


Nei tempi antichi, i Coltivatori usavano questo fiore per ottenere l’Ascensione Immortale.”


Il vecchio guardò Meng Hao. Sentire quelle parole lo fece rabbrividire di paura. Si accigliò mentre pensava a quello che il vecchio aveva detto.


“Compagno Daoista, per favore, non scherzare con me. Ho un talento latente ordinario, e non possiedo i tesori speciali che la gente cerca. Non varrebbe la pena che un nemico pianifichi contro di me per un fiore così raro.”


Il vecchio lo guardò, sorridendo, ma non disse nulla.


Meng Hao tacque per un momento, poi prese un’altra borsa, ponendola di fronte al vecchio, Questi annuì.


“Giovane amico, ciò che hai detto è corretto e incorretto allo stesso tempo,” disse il vecchio lentamente. “Questo fiore tricolore non è completo; è difettoso. Non sboccerà oltre i tre colori. Altrimenti nessuno al mondo se ne libererebbe per te.”


“Io come faccio, allora?” Quando l’uomo non rispose, Meng Hao gettò contro di lui un’altra borsa.


Nel frattempo, fuori dal negozio, le stelle e la luna erano apparse nel cielo serale, e in tutta la città si accendevano le lanterne. Una donna apparve in lontananza, abbigliata con una lunga tunica bianca senza maniche.


Era bellissima. Aggraziata ed esile, il suo aspetto al chiaro di luna sembrava quello di un essere celeste. Appariva fredda, calma e raffinata. Straordinaria in ogni dettaglio. Mentre la luce delle lampade irradiava la città, si dirigeva verso il negozio. Quando vide il numero 19 sulla placca della porta un lieve sorriso apparve sul volto, facendo battere forte il cuore di Qiu Lin.


Meng Hao aveva visto quella ragazza, in passato, alla Setta dell’Affidabilità. Aveva accompagnato Wang Tengfei quando aveva lasciato la setta. Era… la ragazza di Wang Tengfei.


Chu Yuvan.


NOTE:


Il "Giglio della Resurrezione" è ispirato ad una pianta vera, anche se il suo aspetto nella realtà molto probabilmente differisce da quello che viene rappresentato in ISSTH.
                                


                                



