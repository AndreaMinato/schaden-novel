---
title: Capitolo 1064 - Annientando gli Otto Demoni!
pubDate: 2025-03-17T11:17:35.039Z
tags:
    - issth
---


Gli otto coltivatori Demoniaci si infuriarono interiormente e i loro cuori palpitarono.


“Possibile che stesse nascondendo il suo vero potere? Dannazione!!”


“Questo Meng Hao è tremendo! Ha una base di coltivazione del genere ma non l’ha mostrata quando era alla stele di pietra a forma di cancello dorato! Lo ha fatto solo per portarci fuori strada!”


“Infame! Spudorato!” Anche se Meng Hao non aveva ancora attaccato, potevano vedere che era forte abbastanza da sopraffare la pressione del Nono Mare. Quello che fece formicolare i loro scalpi fu la sensazione che, senza la formazione di incantesimo a concentrare la pressione del Nono Mare, Meng Hao avrebbe avuto ancora meno problemi a combatterli!


“A che livello è la sua base di coltivazione ora? Non posso credere che qualcuno nel Reame Immortale possa essere così forte!” Gli otto coltivatori Demoniaci tremarono quando fece il suo quinto passo. Non una sola nuvola oscurò il cielo, eppure i fragori dei tuoni scossero ogni cosa quando il Ponte dell’Eccelso si scontrò con la pressione del Nono Mare.


L’impatto più forte dello scontro lo subì Meng Hao. Ad ogni modo era sempre nel Reame dell’Imperatore Immortale e la sua forza, sia in termini di corpo fisico che di base di coltivazione, gli permise di resistere. Inoltre, aveva anche il suo strato Eterno che lavorava per rimetterlo costantemente in sesto.


Comunque… gli otto coltivatori Demoniaci non potevano resistere oltre. Potevano anche essere Prescelti dell’Orda dei Coltivatori Demoniaci, potentissimi coltivatori del Reame Antico, ma semplicemente non potevano reggere il confronto con Meng Hao.


Per questo, Meng Hao ebbe modo di fare il suo quinto passo, mentre gli otto coltivatori Demoniaci tossivano altro sangue e venivano ulteriormente feriti.


I passi di Meng Hao erano stati fatti troppo in fretta e ognuno di essi era stato un pesantissimo colpo che aveva ferito gravemente gli otto coltivatori Demoniaci, cinque volte di seguito!


Tre di loro semplicemente non riuscirono a resistere. Urlarono e i loro colpi appassirono e iniziarono a collassare.


Si poteva dire da subito: Meng Hao era stato capace di usare solo una piccola parte del potere del Ponte dell’Eccelso. Ora, ogni passo che faceva mostrava una parte sempre più consistente del vero e supremo potere del Ponte dell’Eccelso!


Gli otto coltivatori Demoniaci barcollarono scioccati quando Meng Hao buttò indietro la testa e ringhiò, facendo un sesto passo. Poi un settimo!


Due rapidi passi in successione fecero tuonare il cielo. Il sangue colò dagli angoli della bocca di Meng Hao, come prezzo da pagare per aver liberato il suo potere. Allo stesso tempo, l’isola stava iniziando a distruggersi, i suoi confini si stavano sgretolando nel mare, che era a sua volta agitato come se fosse in preda alla furia.


La pressione del Nono Mare si contorse e distorse. Era come se… l’incredibile pressione esercitata da Meng Hao stesse per distruggere quella del Nono Mare!


Per gli otto coltivatori Demoniaci quella era un’enorme catastrofe!


I tre del gruppo che avevano già raggiunto il loro limite lasciarono uscire delle urla raccapriccianti.


“NOO!” la rombante pressione emanata dalla collisione del Nono Mare e del Ponte dell’Eccelso, fece letteralmente esplodere i loro corpi. Vennero uccisi nell’anima e nel corpo.


Degli otto coltivatori, tre erano morti. Dei cinque che erano rimasti, altri tre stavano tossendo sangue e iniziarono a tremare violentemente.


Apparentemente anche loro non potevano resistere a lungo; sguardi di incredulità e terrore brillarono sui loro volti. Improvvisamente si riempirono di rimpianto.


Rimpiansero di aver provocato Meng Hao e non avrebbero mai potuto immaginare che… che fosse così potente!


Erano così scioccati e terrorizzati che iniziarono a farsi indietro, preparandosi a scappare per salvarsi la vita.


“Chiaramente non è nel Reame Immortale! Non è possibile che uno del Reame Immortale possa essere così potente! E’ nel Reame Antico!
Decisamente nel Reame Antico! Deve aver spento almeno cinque Lampade dell’Anima, forse anche più!!” i rimanenti coltivatori Demoniaci erano esterrefatti.


“Zio dell’Orda, salvaci!” gridarono, le loro voci riecheggiavano in tutta l’isola.


Al momento, un uomo di mezza età era seduto a gambe incrociate in mezzo all’isola. Sembrava molto un coltivatore, tranne per il fatto che aveva un singolo corno che gli cresceva dalla testa.


Il corno era completamente bianco, così come il colore della sua pelle.


Diede uno sguardo alla battaglia che si stava svolgendo e a Meng Hao che camminava sul Ponte dell’Eccelso, distruggendo la pressione del Nono Mare. Guardò mentre una manciata di passi rischiavano di ferire o uccidere gli otto coltivatori Demoniaci.


Quello che vide lo fece andare in affanno e lo fece sussultare.


“Dannazione! Abbiamo valutato male la sua base di coltivazione! Può veramente sopraffare la pressione del Nono Mare! A questo punto, anche se dovessi mettermi in mezzo, non potrei fare molto! Devo aspettare che la sua forza svanisca. Se il suo ultimo passo distruggerà la pressione del Nono Mare, allora dovrò scappare. Non c’è modo per me di combatterlo, a quel punto. Comunque, se la pressione sarà ancora lì dopo il suo ultimo passo, allora… avrà raggiunto il suo limite. La sua forza si sarà esaurita e sarà il momento perfetto per attaccarlo!”


Il coltivatore Demoniaco di mezza età ignorò le richieste di aiuto e fissò con ansia Meng Hao.


Vedendo che nessun membro Anziano dell’Orda si faceva avanti, i rimanenti coltivatori Demoniaci sentirono crescere la disperazione dentro di loro.


Persino il più forte di loro, la donna, e il secondo membro più potente, il settimo Demone della Sfera del Mare, erano a malapena capaci di resistere.
Guardarono l’energia di Meng Hao crescere a dismisura mentre camminava attraverso il Ponte dell’Eccelso; la pressione del Nono Mare stava perdendo la sua presa su di lui, e l’isola stava crollando intorno a loro. La coltivatrice Demoniaca strinse i denti e gridò. Le sue quattro Lampade dell’Anima spente ripresero improvvisamente a turbinare e lei si lanciò contro Meng Hao.


Meng Hao sentì le grida dei coltivatori Demoniaci. Leccandosi il sangue dalle labbra, disse freddamente: “Gente… non capite proprio cosa vuol dire essere Immortali!”


Continuando ad ignorare i suoi avversari, compresa la coltivatrice Demoniaca, fece un altro passo… Otto passi!


Il Ponte dell’Eccelso tremò; piano piano iniziò a diventare più materiale, e ad emanare anche un’aria di estrema antichità. Le acque circostanti del Nono Mare ribollirono e sempre più porzioni dell’isola crollarono.


I tre coltivatori Demoniaci che avevano raggiunto il loro limite poco prima lasciarono uscire delle urla terribili quando Meng Hao fece quell’ottavo passo. A quel punto la pressione li fece a pezzi e vennero uccisi nel corpo e nello spirito.


Non rimase nulla di loro.


Allo stesso tempo, la coltivatrice Demoniaca tossì una boccata di sangue e il suo colpo iniziò ad appassire. Era incapace di avanzare ulteriormente. Il settimo Demone della Sfera del Mare rise amaramente e i suoi occhi brillarono con ferocia. Poi, si schiacciò i palmi della mano sul petto, facendo esplodere il suo intero corpo. Carne e sangue spruzzarono in ogni dove ma poi si trasformarono in forza vitale che si lanciò dentro al corpo della donna.


“CORRI!” quella fu l’ultima cosa che disse prima di morire.


Degli otto coltivatori Demoniaci di poco prima, sette erano già morti. Era rimasta solo la donna, terrorizzata e tremante dopo aver ricevuto la forza vitale del compagno. Quando si riversò dentro di lei, la sua quinta Lampada dell’Anima improvvisamente si estinse e la sua base di coltivazione iniziò a salire.


Eppure un aumento della base di coltivazione in quel momento era insufficiente… troppo tardi!


Strinse i denti, usando la forza vitale in più e il potere della sua base di coltivazione per ritirarsi e scappare.


Comunque, l’intento omicida di Meng Hao era troppo forte e si era irrobustito da quando aveva lasciato il Mondo del Dio dei Nove Mari. Non avrebbe permesso a nessun nemico di uscirne vivo. Nello stesso momento in cui la donna si era voltata per scappare, fece il suo nono passo, l’ultimo.
Quando il suo piede toccò il suolo, Meng Hao tremò e sputò altro sangue. Immediatamente il suo corpo appassì rapidamente.


Comunque, il potere esplosivo rilasciato dal suo ultimo passo aveva fatto tremare violentemente l’isola e più del trenta percento di essa era ormai crollato nel mare. Un pezzo dopo l’altro erano caduti in mare, affondando negli abissi. L’acqua in quell’area venne spinta lontano, come se fosse stata attaccata da qualcosa di potentissimo, e si formò una grossa depressione sulla superficie del mare.


La potente coltivatrice Demoniaca non poté impedire di lasciarsi sfuggire un urlo di dolore dalla sua posizione, 300 metri più in là. A quel punto esplose in una nuvola di sangue e frammenti ossei.


Meng Hao sussultò un attimo, come se stesse per cadere. Il Ponte dell’Eccelso divenne nuovamente illusorio e la pressione del Nono Mare si fece sentire nuovamente, spingendolo violentemente verso il basso. Voleva seppellire Meng Hao, il cui corpo non smetteva di scricchiolare. Era chiaramente in uno stato pietoso, così mal messo che il suo aspetto era terrificante.


Proprio quando stava per cadere, proprio quando la pressione del Nono Mare stava per travolgerlo, un forte fragore di risate risuonò dal centro dell’isola. Una figura si lanciò in cielo veloce come un fulmine fino ad apparire direttamente di fronte a Meng Hao. Un’aura esplosiva del Reame Antico, di sei Lampade dell’Anima spente, riempì l’area.


“MUORI!” non era altri che il coltivatore Demoniaco di mezza età, che aveva aspettato quell’opportunità tutto il tempo. Poteva quasi vedersi mentre colpiva Meng Hao, trasformandolo in una nuvola di sangue. Comunque, distruggere il suo corpo non avrebbe distrutto la sua anima, visto che per farlo avrebbe dovuto utilizzare una speciale magia per estrarre e condensare il marchio della Schiera da essa. Ad ogni modo non era differente da un colpo mortale.


Il pensiero di essere capace di uccidere personalmente qualcuno della Schiera lo fece sentire estremamente eccitato.


Fu a quel punto che Meng Hao guardò improvvisamente in alto e i suoi occhi brillarono di luce fredda. In un battito di ciglia non era più appassito e, a dirla tutta, un sorriso derisorio gli incurvava le labbra.


Aveva aspettato la comparsa di quell’uomo. Nonostante potesse percepirne l’aura da prima, non era riuscito a vederlo, cosa che aveva reso impossibile per lui usare il Calderone di Fulmini per obbligarlo ad uscire. L’uomo era rimasto nascosto per tutto quel tempo, così Meng Hao aveva deciso di rendersi sempre più debole, certo che l’uomo si sarebbe fatto vivo. L’Orda dei Coltivatori Demoniaci voleva il suo posto nella Schiera. Se fosse stato ucciso nel corpo e nello spirito dalla pressione del Non Mare, non avrebbe fatto il gioco dell’Orda dei Coltivatori Demoniaci: nonostante la loro scarsa conoscenza dei dettagli della Schiera, sicuramente non avrebbero permesso una cosa simile.


Per questo l’uomo di mezza età aveva aspettato che Meng Hao sembrasse completamente indebolito e sul punto di venire schiacciato dalla pressione del Nono Mare, per fare la sua mossa!


Quando vide la fredda luce negli occhi di Meng Hao e il sorriso di derisione dul suo volto, il coltivatore Demoniaco di mezza età sentì formicolare la nuca e il suo cuore palpitò.


“Sarai tu a morire, oggi!” disse Meng Hao sollevando la sua mano destra e portandola avanti. Non appena entrò in contatto con l’attacco a doppio palmo del coltivatore Demoniaco, il potere della base di coltivazione fluì in Meng Hao, facendo arrossire leggermente il suo volto.


Grande Magia del Demone di Sangue!


Il coltivatore Demoniaco sussultò con voce rauca e la sua espressione si riempì di stupore mentre si faceva indietro. Pochi momenti prima aveva sentito il dieci percento della sua forza vitale e della sua base di coltivazione venire risucchiati.  Un momento dopo si stabilizzò e l’intento omicida brillò nei suoi occhi. Il Ponte dell’Eccelso di Meng Hao stava iniziando a scomparire, facendo ridere freddamente l’uomo.


“Cosa importa se hai degli assi nella manica?” disse, “Non hai speranze contro di me sotto la pressione del Nono Mare!”


“La pressione del Nono Mare?” chiese Meng Hao, guardando verso l’alto. “I Cieli non possono eclissarmi e la Terra non può ricoprirmi! La pressione del Nono Mare può anche smettere di sognare di sopprimermi!”


Quando parlò, l’energia si fece pungente. Sotto di lui, il Ponte dell’Eccelso divenne nuovamente chiaro.Fece un profondo respiro e poi fece un passo avanti per la decima volta.


Quel decimo passo fece crollare la pressione del Nono Mare. La formazione di incantesimo era completamente distrutta e l’isola stava tremando come non mai quando cadde in pezzi che iniziarono a rotolare in ogni direzione.


Allo stesso tempo l’energia di Meng Hao non era più limitata da nulla e stava scoppiettando.


Colori selvaggi brillarono nel cielo e il vento soffiava intorno a lui, abbastanza violento da tagliare i Cieli!


Era come un drago che si era appena liberato dalla sua gabbia!
                                


                                



