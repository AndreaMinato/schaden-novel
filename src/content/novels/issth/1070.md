---
title: Capitolo 1070 - Piazza Pulita sul Cammino Verso la Setta!
pubDate: 2025-03-17T11:17:35.041Z
tags:
    - issth
---


Negli occhi di Meng Hao balzò un lampo di determinazione quando si trasformò in un raggio di luce, per poi sfrecciare nell’acqua. Aveva un solo obiettivo in mente, ed era quello di raggiungere il Mondo del Dio dei Nove Mari e trovare… Long Tianhai!


Tra coloro che avevano attaccato Meng Hao, i due Anziani coltivatori Demoniaci erano già stati uccisi. Dei nove Demoni della Sfera del Mare, solo il membro più potente era rimasto in vita. Era quello che aveva rapito Chu Yuyan, motivo per cui Meng Hao provava un ancor più ardente desiderio di ucciderlo.


“Chu Yuyan è stata colpita dal Veleno del Drago dell’Oltretomba, quindi per curarla devo per forza procurarmi del sangue di cuore di Drago Marino!” Aveva ottenuto tale informazione dai ricordi dell’Anziano Hai Sheng.


Per espellere quel veleno era necessario il sangue del cuore di almeno dieci Draghi Marini. Maggiore era la base di coltivazione dei draghi in questione, maggiore sarebbe stata l’efficacia dell’antidoto. Inoltre, Meng Hao aveva deciso di non cercare Draghi Marini che non avessero ancora acquisito l’abilità di assumere forma umana. Il suo obiettivo… era utilizzare Coltivatori Demoniaci dell’Orda dei Coltivatori Demoniaci.


Dai ricordi dell’Anziano Hai Sheng, Meng Hao aveva anche appreso che la vera forma di Long Tianhai era quella di un Drago Marino.


Sfrecciò verso il Mondo del Dio dei Nove Mari a tutta velocità, mentre la sua base di coltivazione continuava a riprendersi, e le sue ferite ad essere curate. Il suo strato Eterno ce la mise tutta, e nel tempo necessario a bruciare un bastoncino d’incenso, era di nuovo nel pieno della sua forma. Presto, un’enorme massa di terra apparve nell’acqua davanti a lui.


Vi erano catene montuose ed un cielo tutto suo. Era… il Mondo del Dio dei Nove Mari!


Meng Hao aumentò la velocità, con gli occhi che brillavano dal desiderio omicida. Sfrecciò avanti, avvicinandosi al cancello principale della setta, per poi posarsi sulla terra del Mondo del Dio dei Nove Mari.


Come mise piede nella setta, vide tre coltivatori Demoniaci, che sembravano aspettarlo. Appena lo videro, abbassarono involontariamente il volto, rivelando uno stato di shock.


Il fatto che la vista di Meng Hao non facesse sorgere in loro un desiderio omicida, bensì un’espressione di incredulità, poteva voler dire solo una cosa…


Erano a conoscenza del piano di uccidere Meng Hao!


I tre coltivatori Demoniaci abbassarono il volto ed iniziarono ad indietreggiare. Tuttavia, anche nel momento in cui assunsero un’espressione di sorpresa, gli occhi di Meng Hao s’illuminarono di desiderio omicida. Considerato che disponevano solamente di basi di coltivazioni del Reame Immortale, per Meng Hao, erano già morti.


Meng Hao aveva già ucciso innumerevoli persone quel giorno, e si era trovato in innumerevoli situazioni potenzialmente letali. Trasudava desiderio omicida. Non aveva intenzione di raffreddare la situazione. Voleva uccidere, e voleva dare spettacolo!


Voleva dare luogo ad una carneficina di proporzioni epiche, voleva che ad una tale vista il Cielo e la Terra andassero in pezzi!


Si precipitò in avanti, agitò con violenza la mano rilasciando la pressione dell’Imperatore Immortale, insieme ad un vento terribile. I volti dei tre coltivatori Demoniaci tremarono, e cercarono di fuggire come potevano. Sfortunatamente per loro, tuttavia, vennero immobilizzati a terra dalla pressione.


Emisero grida insopportabili quando il vento li fece a brandelli, dando luogo ad una pioggia di sangue.


Otto coltivatori ordinari in lontananza assistettero alla morte dei tre coltivatori Demoniaci. Vedendo che l’assassino era proprio Meng Hao, rimasero sbigottiti. A bocca aperta, si scambiarono degli sguardi.


“Quello è Meng Hao!”


“Perché sta uccidendo delle persone? Non aveva già concordato il cessate il fuoco con l’Orda dei Coltivatori Demoniaci?!”


“Deve essere successo qualcosa di grosso. Ha appena ucciso tre coltivatori Demoniaci! L’Orda dei Coltivatori Demoniaci non lascerà che la passi liscia!!” Anche se erano scioccati, non cercarono in nessun modo di interferire. Se non si fosse trattato di Meng Hao, sarebbero intervenuti, ed avrebbero riportato l’accaduto ai loro superiori nella setta. Ma dato che era proprio lui, esitarono.


La tempesta imperversava e il sangue gocciolava dal cielo. Meng Hao si allontanò dalla tempesta di sangue e proseguì… seguendo il Filo del Karma in direzione della grotta dell’Immortale di Long Tianhai.


In un attimo il suo senso divino si propagò ed identificò la posizione della grotta dell’Immortale. In più, percepì… l’aura di Long Tianhai.


Si trasformò in un raggio di luce a forma di prisma che sfrecciò come un fulmine. I coltivatori Demoniaci che incontrò nel suo cammino vennero falciati all’istante.


In pochi istanti l’intero Mondo del Dio dei Nove Mari andò in subbuglio. Molti coltivatori testimoniarono di aver visto Meng Hao uccidere dei coltivatori Demoniaci, cosa che lasciò tutti senza parole.


La faida era giunta a un livello tale da fargli pensare che potesse anche risolverla con uno sterminio di massa. Dato che lo guardavano con odio, li avrebbe semplicemente uccisi senza pensarci troppo!


Dei boati riecheggiarono e il desiderio omicida di Meng Hao aumentò. Stranamente, tuttavia, i coltivatori Demoniaci più forti che incontrava erano a mala pena nel Reame Antico, ed avevano solo due o tre Lampade dell’Anima spente. Non s’imbatté in nessuno di più forte; in realtà, incontrò prevalentemente coltivatori Demoniaci del Reame Immortale.


Gli occhi di Meng Hao brillarono e non esitò oltre. I coltivatori Demoniaci che incrociava gli riservavano solo sguardi di ostilità e risentimento, quindi li uccise tutti.


Sapeva che se non li avesse uccisi lui, ci avrebbero provato loro non appena ne avessero avuto l’occasione!


Se non è possibile risolvere le questioni con le buone, allora è il caso di farlo con le cattive.


Il cammino percorso da Meng Hao era coperto di sangue e riecheggiante di urla raccapriccianti. Era come se Meng Hao fosse una divinità della morte, che si avvicinava sempre di più alla grotta dell’Immortale di Long Tianhai!!


Dal momento in cui Meng Hao aveva visto per la prima volta Long Tianhai fuori dal cancello principale, al massacro dell’Isola Manto Marino, al duello letale con l’Anziano Hai Sheng, al massacro attualmente in atto nel Mondo del Dio dei Nove Mari…


Erano passate solo circa sei ore!


**


Sei ore prima…


In mezzo alle montagne centrali de Mondo del Dio dei Nove Mari vi era una possente montagna, sul cui picco si ergeva un antico tempio.


Davanti al tempio vi erano due statue, ciascuna delle quali reggeva una grossa spada. Da lontano, si sarebbe detto che fossero protettori del Mondo del Dio.


Nonna Nove, il Maestro Divino e Ling Yunzi erano seduti a gambe incrociate all’interno del tempio, con lo sguardo freddo puntato sui quattro esperti del Reame del Dao seduti di traverso a loro. Due erano anziani, irradiavano le loro aure dell’Essenza, ed avevano delle squame sulla fronte. Erano i Patriarchi del Reame del Dao dell’Orda dei Coltivatori Demoniaci. Per quanto riguarda gli altri due, erano un uomo e una donna. Su entrambi i loro volti erano disegnati ironici sorrisi di scusa.


“Facciamo tutti parte della stessa setta,” disse la donna piano. “Non dovremmo immischiarci negli affari della Nuova Generazione. Spero che possiate capirlo tutti e tre. Perché non discutiamo tutti insieme del Dao per passare il tempo? Non capita spesso di ritrovarci tutti insieme.” Sorridente, i suoi occhi ebbero un fremito quando con un gesto della mano fece apparire uno schermo di fronte a loro, che ritraeva l’immagine… di Meng Hao che usciva dalla sua grotta dell’Immortale.


Ling Yunzi sbuffò con freddezza, ma non disse nulla. Capì che proprio in quel momento, non c’era nulla che i tre potessero fare, ed anche a tutti gli esperti del Reame Antico dell’intera setta era stato impedito interferire.


Oltre alla loro fazione, sembravano essere quindi inclusi anche i coltivatori delle altre fazioni. Sfortunatamente… il potere combinato delle altre tre fazioni superava quello di Ling Yunzi, Nonna Nove e del Maestro Divino. Le altre fazioni controllavano qualche coltivatore del Reame Antico in più rispetto a loro.


Tuttavia, Ling Yunzi non era troppo preoccupato. Aveva già avvertito Meng Hao in segreto di ritornare nella setta appena metteva piede fuori, e gli aveva detto che avrebbe gestito lui stesso eventuali imprevisti.


Fu a quel punto però che nello schermo comparve l’immagine di Long Tinhai faccia a faccia con Meng Hao. Tutti nella sala del tempio poterono vedere i due iniziare a parlare.


Poi videro Chu Yuyan, e il volto di Ling Yunzi ebbe un fremito. Nonna Nove e il Maestro Divino ebbero reazioni simili. Il volto di Nonna Nove in realtà si incupì per la rabbia, e si lanciò verso i suoi piedi. L’energia degli altri quattro esperti del Reame del Dao si agitò all’istante.


“Nonna Nove, abbiamo un accordo, sbaglio?” disse uno dei coltivatori Demoniaci del Reame del Dao, un anziano dai brillanti capelli rossi. “Non vorrai mica venire meno alla parola data?


“Noi esperti del Reame de Dao abbiamo già promesso di non interferire nell’ostilità che lega Meng Hao e l’Orda dei Coltivatori Demoniaci. Anche numerosi coltivatori del Reame Antico sono stati bloccati. Nonna Nove, se quello che vuoi è iniziare una guerra, fa pure!”


“Resta al tuo posto!” disse il Maestro Divino. Nonna Nove si fermò, poi tornò lentamente al suo posto.


Le immagini sullo schermo andavano avanti. Presto, iniziò lo scontro tra Meng Hao e Long Tianhai. Quando l’energia di Meng Hao salì alle stelle, sui volti degli esperti del Reame del Dao comparvero espressioni di sorpresa.


La scena successiva fu quella del massacro delle bestie marine e del Nono Mare in ebollizione, alla quale i coltivatori Demoniaci si accigliarono. Poi Meng Hao giunse sull'isola, sconfisse i suoi avversari e si sbarazzò della pressione del Nono Mare. Con nove passi, sterminò otto Demoni della Sfera del Mare e i coltivatori Demoniaci dell’Antico Reame.


Il modo in cui l’isola venne distrutta era scioccante, una scena alla quale i volti degli esperti Demoniaci del Reame del Dao si fecero ancora più brutti. Ling Yunzi e Nonna Nove, invece, tirarono un sospiro di sollievo.


Fu a quel punto che apparve la trappola della morte dell’Anziano Hai Sheng, e all’improvviso, nessuno di loro poté vedere cosa stesse avvenendo. Il cuore di Nonna Nove iniziò a martellare, il suo volto ebbe un fremito. Ling Yunzi non poté trattenersi oltre e si alzò in piedi.


Fu a quel punto che uno degli esperti umani del Reame del Dao, l’uomo, rise e si mosse per fermarlo.


“Compagno Daoista Ling Yunzi,” disse. “Ho recentemente acquisito nuove conoscenze sulla Magia del Tempo. Forza, vieni. Meditiamo e valutiamole insieme.” Detto ciò, alzò la mano, al che un raggio di luce splendente fuoriuscì tremolante, emanando un’aura del Tempo.


“Levati di torno!” disse Ling Yunzi, gli occhi che gli brillavano di desiderio omicida.


Il volto dell’uomo s’incupì, e disse, “Compagno Daoista Ling Yunzi, hai dimenticato il nostro accordo? In più, vuoi davvero essere così maleducato da rifiutarti di discutere di Dao con me?”


“Siediti!” disse il Maestro Divino, con sguardo profondo.


Ling Yunzi digrignò i denti e, lentamente, tornò a sedersi, osservando lo schermo. Dopo poco la trappola mortale si ruppe. Ne emerse un Drago Marino, che emetteva urla lamentose, seguito da Meng Hao, pronto ad ucciderlo!


I due coltivatori Demoniaci del Reame del Dao abbassarono il volto. Poi videro l’Anziano Hai Sheng morire, e Meng Hao rivolgere parole minacciose al Nono Mare.


Alla fine, Meng Hao sfrecciò per tornare indietro, giunse nel Mondo del Dio dei Nove Mari, e diede inizio al massacro dell’Orda dei Coltivatori Demoniaci!


I due coltivatori Demoniaci del Reame del Dao si alzarono immediatamente in piedi, ma poi, Ling Yunzi si alzò, ridendo e bloccandogli la strada.


“Siamo tutti parte della stessa setta,” disse sorridendo. “Non dovremmo immischiarci negli affari della Nuova Generazione. Spero che possiate capirlo tutti e tre. Perché non discutiamo tutti insieme del Dao per passare il tempo? Non capita spesso di ritrovarci tutti insieme.”


“Levati di mezzo!” disse il coltivatore Demoniaco dai capelli rossi. Le sue parole risuonarono come un tuono. Era sul punto di passare quando Ling Yunzi sbuffò con freddezza.


“Abbiamo un accordo, sbaglio?” disse. “Non vorrai mica venire meno alla parola data?


I volti dei due esperti Demoniaci del Reame del Dao ebbero un fremito.


Fu a quel punto che il Maestro Divino raggiunse silenziosamente Ling Yunzi. Guardò accigliato i due esperti Demoniaci del Reame del Dao e disse con freddezza, “Meng Hao è connesso dal destino al Mondo del Dio dei Nove Mari! Non potrò fare altro che ucciderti se metterai piede fuori da quella porta!


Di lato, i due esperti umani del Reame del Dao erano proprio sul punto di andarsene quando Nonna Nove apparve di fronte a loro, sorridendo.


 “Compagni Daoisti, ho recentemente acquisito nuove conoscenze sulla Magia dell’acqua. Forza, venite. Meditiamo e valutiamole insieme.” Nonna Nove fece un gesto con la mano, al quale fuoriuscì una goccia d’acqua. Non brillava, e chiaramente non era niente più che semplice acqua. Ovviamente Nonna Nove non aveva voglia di perdere tempo a fingere.


I due esperti umani del Reame del Dao sembravano estremamente irritati, ed erano sul punto di aprir bocca quando negli occhi di Nonna Nove balenò una luce che non prometteva niente di buono.


 “Avete dimenticato il nostro accordo, voi due? In più, volete davvero essere così maleducati da rifiutarvi di discutere di Dao con me?”
                                


                                



