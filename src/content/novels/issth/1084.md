---
title: Capitolo 1084 - Il cammino per il Reame del Vortice del Vento!
pubDate: 2025-03-17T11:17:35.043Z
tags:
    - issth
---


Chu Yuyan tremò e prese un lungo respiro. Poi si girò lentamente verso Meng Hao e, raccogliendo tutta l'energia di cui era capace, disse: “Lasciami. Andare. Subito!”


Meng Hao si accigliò. 


“Cosa, non riesci a togliermi le mani di dosso?” gli chiese, beffarda. “Esattamente come quell'anno sul vulcano?”


“Sei ancora molto debole,” rispose tranquillo, lasciandole il braccio. “Non avere tutta questa fretta di andartene.”


“Grazie per avermi salvata,” disse con voce ancora più debole. “Per il rapimento, invece, non c'è bisogno che tu ti senta colpevole. Non è come se l'avessi fatto tu personalmente.” Si sistemò una ciocca di capelli dietro l'orecchio e si spinse lentamente in avanti, tenendo la mano saldamente appoggiata al muro per sostenersi. 


Meng Hao non fece niente per fermarla. 


Solo quando era praticamente arrivata all'uscita, la debolezza ebbe la meglio. La vista le si offuscò, e perse i sensi. 


Meng Hao sospirò, raggiungendola e afferrandola prima che toccasse terra. Poi la depose al suolo, e si sedette a gambe incrociate al suo fianco, con espressione indecifrabile. 


La grotta dell'Immortale era silenziosa, e questo diede modo a Meng Hao di pensare molto. Una ad una gli tornavano in mente numerose scene del Pianeta Paradiso Meridionale. 


Il tempo passò. Due giorni dopo, Chu Yuyan aprì nuovamente gli occhi. Aveva ormai recuperato buona parte della sua energia, ma era ancora debole. Di nuovo, si mise in piedi a fatica, ma questa volta non fece alcun riferimento al fatto di andarsene. Si sedette a gambe incrociate, lo sguardo fisso perso nel vuoto. 


“Ti ricodi Han Bei?” chiese improvvisamente Meng Hao. 


Chu Yuyan non rispose per molto tempo. Alla fine si girò e guardò Meng Hao con espressione leggermente corrucciata. 


“Chi è Han Bei?”


Gli occhi di Meng Hao si allargarono. Dopo averci pensato un momento rispose, “Han Bei, del Pianeta Paradiso Meridionale. Era una discepola della Setta del Setaccio Nero, nel Dominio Meridionale.” 


“Non mi dice nulla,” disse lei, guardandolo, “Non avevo molti contatti con la Setta del Setaccio Nero. Perché?”


“Oh, niente. Mi era solo venuto in mente qualcosa successo un bel po' di tempo fa.” La sua espressione si fece scura mentre realizzava che la risposta di Chu Yuyan non lo aiutava per niente. Dopotutto... tanto per iniziare Chu Yuyan non aveva mai saputo poi molto della Setta del Setaccio Nero! 


Quindi, era del tutto plausibile che non ne sapesse granché di Han Bei. Il fatto che ora non la ricordasse poteva essere un indizio, ma non una prova, e nemmeno la spiegazione di nulla. In fin dei conti, la posizione che Chu Yuyan aveva ricoperto nella Setta del Fato Viola era molto differente da quella di Han Bei nella Setta del Setaccio Nero. 


Era persino possibile che non avesse mai sentito nominare Han Bei, o, in caso contrario, che non avesse ritenuto importante prenderne nota. 


Vedendo che Meng Hao non era intenzionato a proseguire quel discorso, Chu Yuyan non fece altre domande. Chiuse gli occhi per meditare. In questo momento, sapeva di non avere le energie per andarsene, quindi la migliore soluzione era di cercare di guarire completamente il prima possibile. Poi avrebbe potuto andarsene e fare ritorno alla sua setta. Lei... non voleva guardare Meng Hao, e questo rendeva difficile capire come interagire con lui. Tutte le volte che lo vedeva si sentiva turbata. 


Nei giorni che avevano seguito la propria partenza dal Pianeta Paradiso Meridionale, si era spesso chiesta cosa le piacesse in realtà di Meng Hao. Non poteva essere soltanto quell'incidente sul vulcano. E nemmeno tutte le cose che erano successe dopo. Alla fin fine, non riusciva a trovare una ragione valida. Sapeva che avrebbe dovuto odiarlo, ma non importava quanto intensamente ci provasse, era come se... la sua immagine fosse impressa a fuoco nel suo cuore. A volte era Fang Mu della Setta del Fato Viola, altre volte era Meng Hao. A volte era entrambi. 


Non riusciva a sbarazzarsi di queste immagini. Era come una specie di maledizione. 


Chu Yuyan sospirò, poi chiuse gli occhi e continuò a meditare. 


Nella grotta dell'Immortale scese nuovamente il silenzio. Dopo un po', gli occhi di Meng Hao si accesero, mentre nella mente gli vorticavano varie possibilità. 


“Forse la sto ingigantendo troppo, ma... tutta questa situazione è parecchio particolare.” Dopo averci pensato ancora, i suoi occhi iniziarono a brillare. Nonostante la faccenda sembrasse relativamente semplice, più ci pensava, più tutto diventava complicato. Alla fine si convinse che decisamente stava succedendo qualcosa di straordinario. 


“Il modo più semplice per scoprire la verità sarebbe semplicemente tornare nel Pianeta Paradiso Meridionale. Tuttavia... la Setta del Setaccio Nero è scomparsa da tempo, e sarebbe piuttosto complicato rintracciare tutti i possibili sopravvissuti. 


“Beh, Qing’er era lì. Quando ci riuniremo, glielo potrò chiedere ed avrò tutte le risposte. Se nemmeno Qing'er ricorda Han Bei, questo significherà... che sta succedendo qualcosa di decisamente misterioso!” 


In vista dell'imminente apertura del Reame del Vortice del Vento, Meng Hao si prese il suo tempo per i vari preparativi. Usò pietre dello spirito immortali su tutti i suoi scarabei neri, anche incrementandone il numero per velocizzare il processo. Nei giorni che passarono, li sigillò uno ad uno nella sua borsa. 


Oltre a ciò, stava anche mantenendo al vertice la sua prestazione in qualità di Imperatore Immortale. Era molto, molto più forte di prima, e anche il suo senso divino era diventato più potente. Inoltre, come conseguenza di tutte le prove e le tribolazioni che aveva superato, la sua base di coltivazione aveva subito una crescita esplosiva. 


Tuttavia, non erano questi i suoi assi nella manica. I suoi assi nella manica erano il corpo fisico dell'Antico Reame, e le due Lampade dell'Anima accese nei suoi occhi. Grazie a queste, il suo valore in battaglia era aumentato esponenzialmente. 


Un'altra cosa che fece fu organizzare la borsa da trasporto con i suoi averi. Voleva assicurarsi di essere completamente preparato per il Reame del Vortice del Vento. Prese anche il bastoncino di incenso mezzo bruciato che aveva acquisito con le pietre di spirito immortale, e, dopo averlo esaminato attentamente, lo rimise con cura nella borsa. 


“Nel Reame del Vortice del Vento dovrei riuscire a trovare un'opportunità per assorbire il mio secondo Frutto del Nirvana!” pensò, prendendo un respiro profondo. 


Passarono in fretta sette giorni. All'alba risuonarono i rintocchi delle campane, che riempirono tutto Il Mondo del Dio dei Nove Mari. Meng Hao aprì gli occhi, e questi brillarono luminosi. 


Nello stesso momento, nella sua testa risuonò una voce antica. Non era altri che il Maestro Divino. “Meng Hao, è giunto il momento. Vieni sul picco della montagna!” 


Meng Hao prese un respiro profondo e si alzò in piedi. Contemporaneamente fece ondeggiare le mani, facendo così volare verso di sé numerose strisce di luce nera. Alla fine, più di cinquanta baccelli neri atterrarono sul suo palmo, e li ripose nella borsa. 


Guardò verso Chu Yuyan, che aprì gli occhi e lo guardò di rimando. 


“Prenditi cura di te” gli disse dolcemente. 


Meng Hao annuì e si diresse alla porta della grotta dell'Immortale. Lì, si fermò. 


“Il posto dove sto andando ora è quanto resta di un altro mondo. Lì le leggi naturali sono incomplete, e questo rende molto più semplice l'indagarle. Il veleno dentro di te svanirà tra sette giorni, e allora la tua base di coltivazione si sarà completamente ripresa... 


“In quel momento, sarai al limite con il Reame Immortale, sull'orlo di una vera svolta! 


“A causa del caos delle leggi naturali che regna nel luogo dove sto andando, sarebbe il posto più adatto per un'Ascensione Immortale. Però, lì ci saranno anche molti pericoli. Tu... vorresti venire?”


Chu Yuyan sedeva tranquilla, sul suo viso si alternavano confusione e reminiscenza. Dopo un lungo momento, la sua espressione divenne risoluta. Si era improvvisamente ricordata qualcosa che le era stato detto... dal Demone degli Elisir. 


Lavora sodo alla coltivazione. In questo modo... se un giorno scoprirai di aver perso tutto, almeno avrai con te un Grande Dao. 


Chu Yuyan alzò lo sguardo verso Meng Hao e disse, “Grazie. Vengo!!” 


Meng Hao non rispose. Fece ondeggiare la sua manica destra, provocando la comparsa di un'incredibile forza gravitazionale. Chu Yuyan non oppose resistenza; permise a quel potere di tirarla nella borsa degli averi. 


Infine, Meng Hao si girò ed uscì in un lampo dalla grotta dell'Immortale. 


Appena comparve fuori dalla porta, schizzò verso l'alto. Nel farlo, buttò lo sguardo ai coltivatori Demoniaci e a Su Yan, poi fece un gesto come per afferrarli, sigillandoli e mettendoli nella borsa. “Pappagallo! Gelatina di carne! Andiamo!”


Il pappagallo aprì la bocca dallo stupore, e la gelatina di carne sembrava esterrefatta. 


“Andiamo dove?”


“Nel Reame del Vortice del Vento!”


RUMBLE!


Meng Hao sfrecciò fuori dall'acqua e volò in alto nel cielo. Il pappagallo e la gelatina di carne si erano trasformati in lame di luce che raggiunsero Meng Hao e atterrarono sulla sua spalla. La gelatina stava ancora parlando senza sosta. 


“Reame del Vortice del Vento? Dov'è? Che razza di posto è? Non ci sono mai stato! Come ci arriviamo lì, huh? Ehi, perché non dici niente?”


“Sta zitto!" ringhiò il pappagallo. Poi si schiarì la gola e fece per parlare, ma Meng Hao lo interruppe: “Ci sono bulli lì. E anche creature con un sacco di piume e pelliccia.” Subito la gelatina si fece molto seria, e il pappagallo molto eccitato. I due stolti si scambiarono uno sguardo e poi lanciarono grida di eccitazione. 


Meng Hao volò sopra le valli della setta alla massima velocità. Poco dopo apparve di fronte a lui la stessa vetta in cui per la prima volta aveva incontrato Nonna Nove e il Maestro Divino. 


La cima della montagna era coperta da neve bianca e scintillante, proprio come l'altra volta. Tuttavia, c'era anche qualcosa di nuovo, un pilastro di luce che si alzava verso il cielo, sfrecciando fuori dalla setta, attraverso il Nono Mare, su, verso il cielo stellato. 


Subito dopo, altri sei fasci di luce apparvero da diversi punti del Mondo del Dio dei Nove Mari, ed anche questi schizzarono in alto nel cielo. Vennero attivate tutte le formazioni degli incantesimi del Mondo del Dio dei Nove Mari, rilasciando un potere incredibile in tutte le direzioni. 


Mentre guardava questa scena, Meng Hao fu stupito di vedere un Patriarca del Reame del Dao seduto a gambe incrociate su ogni pilastro di luce. Era presente Nonna Nova, così come il Maestro Divino e Ling Yunzi. C'erano persino i due Patriarchi Demoniaci. 


In totale, c'erano sette pilastri di luce che sfrecciavano nel cielo stellato. Si potevano riconoscere delle distorsioni mentre si apriva un'enorme frattura. 


Contemporaneamente, tutti i coltivatori del Mondo del Dio dei Nove Mari, inclusi quelli del Reame Immortale e del Reame Antico, si sedettero a gambe incrociate in meditazione, e si organizzarono in una formazione dell'incanto di massa. 


Mentre rilasciavano il potere delle loro basi di coltivazione, scese l'energia del Cielo e della Terra, che a sua volta causò l'esplosione dell'energia del Mondo del Dio dei Nove Mari. 


L'energia si riversò nei sette pilastri di luce, facendoli risplendere ancora di più. 


Poco dopo venne rilasciato il pieno potere delle basi di coltivazione di tutti i discepoli nel Mondo del Dio dei Nove Mari, incluso quello dei coltivatori Demoniaci. La setta intera tremò, e tutta la terra fu scossa. Improvvisamente tutta la massa continentale iniziò ad alzarsi. Ogni centimetro che saliva faceva diventare ancora più forti i sette pilastri di luce. Si sentivano boati ovunque, mentre la frattura nel cielo si allargava sempre di più. 


Apparentemente quella frattura era... Il cammino per il Reame del Vortice del Vento! 


La massa continentale saliva e saliva, sempre più veloce. In breve, centinaia di metri iniziarono ad alzarsi ad ogni movimento. L'acqua marina scendeva in cascate da essi. 


Meng Hao era scosso, e si fermò a guardare tutta questa scena, mentre i suoi occhi brillavano in previsione di raggiungere il Reame del Vortice del Vento! 


“A parte il fatto che mezzo mondo è crollato, e molte leggi naturali sono cambiate, tutto il resto è una copia perfettamente preservata di... uno dei Reami Minori del tempo che fu! 


“Il Reame del Vortice del Vento!” mormorò. 
                                


                                



