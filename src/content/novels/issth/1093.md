---
title: Capitolo 1093 - Il Suo Nome Scuote la Schiera!
pubDate: 2025-03-17T11:17:35.044Z
tags:
    - issth
---


In cima alla vetta innevata, un gelido vento soffiava fiocchi di neve sulla testa di Meng Hao.


Questi si scioglievano in fretta, rubandogli ogni volta un po’ del suo calore. La sensazione che ne risultava era un freddo glaciale in tutto il corpo.


Questo gelo in qualche modo riuscì a chiarire la vista di Meng Hao. Quando ritornò in sé, cessò anche l’incredibile trasformazione delle terre della Nona Nazione.


“Il mondo ha delle leggi naturali invisibili…” mormorò.


“In cima alla legge naturale c’è il potere onnipresente dell’Essenza: capire le qualità intrinseche di qualcosa e vederne le sue vere origini, conoscendo ogni cosa al riguardo… questa è l’Essenza.” Anche se il suo viaggio dalla base della montagna fino alla cima gli era sembrato rapido, in verità gli ci era voluto diverso tempo.


La contraddizione lo portò ad un’illuminazione significativa riguardante il Monte del Sigillo Bianco e la Nona Nazione. Ad ogni modo, gli sembrava che ci fossero delle zone che non era stato ancora in grado di esplorare. C’era qualcosa di quella montagna, di quella nazione, e persino di quella Sfera che trovava… incongrua.


Era come se ci fosse una forza di rifiuto, una forza che, nonostante le osservazioni di Meng Hao sulle leggi naturali e sull’Essenza durante il suo viaggio sulla montagna, si assicurava che la sua fosse una comprensione solamente parziale e superficiale. Ripensandoci, realizzò che non c’era nulla di profondo o importante impresso nel suo cuore.


Dopo un momento di riflessione guardò i fiocchi di neve che coprivano il suo campo visivo e che piovevano direttamente sul suo corpo.


Il suolo era ricoperto da uno spesso strato di neve che catturava rapidamente ogni fiocco che si poggiava su di esso. Perdevano ogni capacità di danzare e fluttuare in aria, indipendentemente da quanto il vento potesse soffiare per cercare di risollevarli. Comunque non importava quanto la sua visione fosse offuscata dai fiocchi di neve, riusciva comunque a vedere la statua che si trovava di fronte a lui.


Era circondata da vortici di neve e rappresentava un uomo, apparentemente di mezz’età, con un debole sorriso sul volto. Non sembrava potente o solenne, ma nei suoi occhi si vedeva un lampo di acume che sembrava essere un’espressione di ammonimento. Chiunque avesse visto quella statua ne sarebbe stato colpito.


Era quel tipo di sentimento che un mortale avrebbe sperimentato davanti ad una bestia feroce.


Era come se l’ira di quella persona potesse distruggere Cielo e Terra, scuotere il mondo e costringere tutti gli esseri viventi ad inchinarsi al suo cospetto. Meng Hao fece un profondo respiro e guardò la statua, che sembrava quasi ricambiare.


Quel semplice sguardo gli fece vorticare la testa, mandando nel caos la sua base di coltivazione e facendo ribollire il suo qi e il suo sangue. Tossì una boccata di sangue e vacillò indietro di qualche passo.


“In quale Reame si trova questa persona?” pensò. “E’ solo una statua, quindi può avere solo una piccola percentuale del suo vero potere, eppure il suo volere divino è potentissimo! Aspetta un secondo, qualcosa non va. Questa sensazione è così familiare!” I suoi occhi si illuminarono quando guardò di nuovo la statua e allora una strana espressione apparve sul suo volto.


“Sono stato richiamato qui da questa statua… Inoltre, la forza che mi ha ferito non veniva dalla statua in sé ma piuttosto… dall’intera Nona Nazione!” i suoi occhi brillarono quando si rivolse all’intera Nona Nazione.


“Quello era… il potere del Destino della Nazione. La ragione per cui mi sembra così familiare è perché questo posto è uguale alla Torre del Tang!! O forse è meglio dire che il potere del flusso di qi della Nona Nazione, se combinato, permette alla statua di irradiare una pressione assurda! La Sfera del Vortice di Vento ha nove nazioni, e ognuna di esse ha poco più del dieci percento del flusso di qi della Sfera del Vortice di Vento! Il motivo per cui avverto questa sensazione di rigetto è che… non sono un’entità della Sfera del Vortice di Vento! Beh, ora che sono qui, deve esserci un modo per liberarmi di questa forza di rifiuto e ottenere l’approvazione dell’Aura Nazionale!” Meng Hao guardò di nuovo la statua e i suoi occhi misero a fuoco un marchio quasi invisibile sul dorso della sua mano.


Senza un attento esame sarebbe stato praticamente impossibile vederlo chiaramente. Gli occhi di Meng Hao brillarono di determinazione quando trasformò il suo senso divino in una tecnica magica che si lanciò direttamente contro il marchio. Comunque, il marchio sembrava impossibile da aprire, come se su di esso stesse agendo qualche tipo di sigillo che avrebbe rallentato di diverse ore la sua apertura. Meng Hao meditò in silenzio e poi improvvisamente eseguì in incantesimo con la sua mano destra, rilasciando la Quinta Maledizione di Sigillo del Demone.


Ormai aveva molta familiarità con la Quinta Maledizione ed era in grado di capire quanto fosse utile nel trattare i sigilli. Capovolgeva il dentro e il fuori, consumava e rigettava. Poteva sciogliere qualunque tipo di sigillo.


Quando Meng Hao rilasciò la Maledizione, Jian Daozi e gli altri ai piedi della montagna guardarono in alto con stupore. Jian Daozi sospirò interiormente e un luccichio impercettibile percorse i suoi occhi. Anche se in quella vita non era in grado di portare a termine altre svolte nella sua base di coltivazione, era stato capace di utilizzare una magia segreta per estendere la sua longevità di moltissimi anni.


Infatti, aveva vissuto talmente a lungo che ormai si era dimenticato esattamente quanti anni avesse.


Inoltre non sarebbe mai stato in grado di dimenticare come gli Immortali avessero calpestato gli abitanti della Sfera del Vortice di Vento, umiliandoli.
Non avrebbe mai dimenticato cosa si provava ad essere trattati come uno schiavo.


“Forse se non avessi incontrato QUELLA persona… allora non proverei questi sentimenti,” pensò. “Dopotutto la Sfera del Vortice di Vento è una delle Sfere Inferiori del Mondo Immortale, ed è un mondo di schiavi.” Chinò la testa per coprire l’odio e il veleno che brillavano nei suoi occhi.


Presto la vigilanza ebbe il sopravvento e guardò in alto. Tutte le sensazioni di prima scomparvero dai suoi occhi, che ora erano ricolmi di quella che sembrava pura e semplice venerazione per gli Immortali. A dire la verità, dei tantissimi Immortali che aveva incontrato, nessuno gli aveva dato la stessa sensazione di Meng Hao. La sua vigilanza si intensificò.


“La sua base di coltivazione è profonda, è molto acuto e attacca con assoluta spietatezza. Lui… non è il tipo di persona con cui si ha a che fare facilmente. Comunque è probabile che cada in una specie di trance, qui. E anche se non dovesse succedere… non importa quanto possa essere forte, non ci vorrà molto prima che la pazienza della Sfera del Vortice di Vento termini, e allora esploderà completamente!” Jian Daozi prese un profondo respiro e una luce brillante si vide nei suoi occhi prima che tornassero al loro precedente stato. Infilò le mani nelle maniche opposte e poi si chinò, dandosi un’aria innocua e insospettabile.


“Non c’è membro della Schiera che possa capire la statua del Signore Imperiale al primo sguardo. Anche se alcune delle persone che sono state qui sono consapevoli dei suoi segreti, e ogni volta che vengono qui la durata della loro permanenza diminuisce, alla fine il più veloce impiega almeno sei ore. Questo Meng Hao potrà anche essere incredibilmente intelligente ma anche lui avrà bisogno di più tempo…” Dentro di sé stava ridendo freddamente mentre guardava Meng Hao in cima alla montagna. Poi, la sua espressione si illuminò e i suoi occhi si spalancarono di incredulità. Non era solo lui. I vecchi uomini dietro di lui stavano guardando la scena in affanno e con occhi spalancati. Nel momento in cui Meng Hao aveva rilasciato la Maledizione sul marchio di sigillo, aveva avuto la sensazione che avesse aperto una porta. La sua mente tremò e il mondo si scosse. Tantissime leggi naturali esplosero da quella porta, e così numerose Essenze. Si riversarono intorno a lui, seppellendolo e trasformandosi in una tempesta che infuriò in ogni direzione.


La precedente calma della Nona Nazione era stata ancora una volta colpita da incredibili trasformazioni. Si innalzarono catene montuose mentre i fiumi cambiavano il loro corso. Quelle incredibili trasformazioni fecero emergere sensazioni indescrivibili nelle menti e nei cuori delle creature viventi della Nona Nazione.


Il respiro di Meng Hao si fece difficile mentre la tempesta lo avvolgeva. Si vedevano tantissime leggi naturali ed Essenze, ma presto i suoi occhi realizzarono che molte di esse erano duplicati. Presto Meng Hao fu in grado di determinare, grazie ad un baluginio di presagio, che ce n’erano solo tremila!


Tra quelle tremila, il numero di non-duplicati era solo trecento!


I suoi occhi brillarono quando la tempesta si placò improvvisamente e iniziò a convergere di fronte a lui per formare una fiamma.


La fiamma danzò intorno alla mano della statua come se fosse stata una lampada, una lampada tenuta dalla statua. La fiamma danzante illuminò la statua di una strana luce e quando quella luce toccò Meng Hao, sentì improvvisamente la forza di rigetto svanire.


Guardò la fiamma dentro la quale si potevano vedere trecento leggi naturali ed Essenze.


Sfortunatamente non erano complete, anche se quello era il vero motivo per cui Meng Hao poteva percepirle.


Quando vide le trecento Essenze, una voce riecheggiò come un tuono nella sua mente.


“Trecento Dao. Tremila Sfere. Nove Nazioni del Vortice di Vento. Nove Nazioni con trecento Dao ciascuna. Tutto ciò forma il Sigillo del Mondo… gli ultimi trecento Dao si trovano nel tempio centrale! Stranieri, più Dao riuscirete a comprendere, più illuminazione riceverete e prima arriverà il giorno in cui raggiungerete il vostro Dao!”


La voce era profonda ma Meng Hao non aveva tempo di pensarci. La fiamma nella mano della statua gli fece percepire… vibrazioni che venivano dal suo Frutto del Nirvana.


Quelle vibrazioni erano vibrazioni di desiderio. Meng Hao ebbe improvvisamente la sensazione che, se avesse ottenuto l’illuminazione di quelle trecento Essenze, allora sarebbe stato in grado di fondersi completamente con il suo secondo Frutto del Nirvana.


Nello stesso momento un raggio di luce esplose dal tempio centrale della Sfera del Vortice di Vento. Si lanciò gridando attraverso l’aria, facendo spalancare gli occhi a tutti i coltivatori.


Fece anche allargare diverse increspature che riempirono il cielo della Sfera del Vortice di Vento permettendo a tutti di vedere le montagne illusorie, che avevano tutte una statua sulla propria vetta.


Apparentemente, il mondo illusorio che si stava mostrando loro rappresentava un impareggiabile livello di gloria!


Improvvisamente una delle statue crollò, facendo riecheggiare boati in ogni direzione. Proprio quando collassò, si riformò trasformandosi in una nuova statua, la statua di Meng Hao!


Una voce austera riecheggiò nelle menti di tutti, riempiendo i loro cuori: “Meng Hao della Nona Nazione ha superato il detentore del record precedente. Ha materializzato una statua di se stesso e sarà ricompensato con il flusso del qi della Nona Nazione!”


“Impossibile!” pensò Jian Daozi, tremando Dietro di lui, gli altri uomini erano rimasti senza parole.


In quel momento il flusso del qi della Nona Nazione sembrava aver completamente accettato Meng Hao. Mentre vorticava intorno a lui, la forza di rigetto era scomparsa.


In affanno, Meng Hao guardò il cielo.


Allo stesso tempo gli altri coltivatori e i membri della Schiera delle altre nazioni erano rimasti completamente scossi.


Nella Quarta Nazione c’era un giovane uomo di bell’aspetto con una strana luce negli occhi. Stringendo le mani a pugno, ringhiò: “Meng Hao. Perché il suo nome mi è così familiare?”


Nella Prima Nazione, il membro numero uno della Schiera, nonché il più orgoglioso, era in piedi di fronte ad una statua simile, che brillava intensamente. Una palla di fuoco si poteva vedere nella mano della statua. Chiaramente aveva raggiunto l’illuminazione pochi momenti dopo Meng Hao.


Dopo un attimo di shock disse: “E’ stato più veloce di me… interessante. Beh, anche se fosse stato informato su qualcuno dei segreti di questo posto, l’illuminazione qui può essere raggiunta solo con il tempo.”


Un profondo bagliore apparve nei suoi occhi e iniziò a ridere: “Penso che questa volta sarò in grado di aggiungere un altro oggetto prezioso alla mia collezione. Meng Hao della Nona Nazione. Viene dalla Nona Montagna e dal Nono Mare, giusto? Quindi deve essere il tizio che sta cercando Xue?”


Nell’Ottava Nazione c’era un giovane uomo circondato da un turbinio di ossa. Improvvisamente guardò in direzione della Nona Nazione. “Meng Hao… il suo cognome è Meng!”


Gli altri membri della Schiera erano ugualmente scioccati e, per la prima volta, il nome di Meng Hao rimase impresso nei loro cuori. Erano tutti membri della Schiera ed erano Prescelti tra i Prescelti. Come avrebbero mai potuto ritirarsi facilmente da quella sfida?


Il desiderio di combattere si innalzò intensamente nei loro cuori, sollevato inavvertitamente da Meng Hao.
                                


                                



