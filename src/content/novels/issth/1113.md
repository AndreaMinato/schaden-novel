---
title: Capitolo 1113 - Uccidere Hai Dongqing tre volte!
pubDate: 2025-03-20T11:49:56.690Z
tags:
    - issth
---


Yuwen Jian era ancora dietro lo scudo sulla montagna, e osservando quanto stava succedendo, iniziò ad avere il fiato corto. A questo punto, Meng Hao gli aveva davvero fatto una grande impressione.


Meng Hao alzò lo sguardo verso Hai Dongqing, dicendogli con fredda calma: “Ed ora, è il tuo turno!”


La sua energia esplose e si distinse chiaramente il suo corpo guarire grazie al suo strato Eterno.


Hai Dongqing sgranò gli occhi: trovava terrificante la forza di Meng Hao, e da un pezzo ormai il suo cuore si era riempito di ondate di panico. Aveva personalmente assistito all'uccisione dei suoi due compatrioti da parte di Meng Hao, che aveva utilizzato tecniche spietate e attacchi rapidi come fulmini. Tutta la faccenda gli faceva martellare il cuore nel petto.


“Questo Meng Hao è troppo forte! Non posso farcela contro di lui. Solo il Dao celeste sarebbe in grado di farlo fuori!” Non appena lo ebbe realizzato, prese la decisione di ritirarsi dalla battaglia. Nella mente gli si era insinuata l'ombra della morte, e stava gettando un'ombra scura su ogni suo pensiero. Senza ulteriore esitazione, e quasi nello stesso istante in cui Meng Hao alzava lo sguardo verso di lui, si voltò per fuggire e salvarsi la vita.


“Pensi di poter semplicemente prendere ed andartene?” chiese Meng Hao, mentre cominciava ad avanzare e la sua energia raggiungeva l'apice mentre rilasciava i Sette Passi di Dio. Un passo. Due passi. Tre passi.


Ad ogni passo che faceva, il suo intento omicida aumentava. Nonostante fisicamente non mostrasse alcuna differenza rispetto a prima, il cielo lampeggiava di colori brillanti, i corpi celesti tremavano, ed infuriava un vento fortissimo. Ad Hai Dongqing sembrava che Meng Hao diventasse sempre più grande ad ogni passo, finché non gli sembrò talmente grande da essere in grado di reggere i Cieli!


Hai Dongqing sbiancò non appena riconobbe l'incantesimo. Aveva assistito personalmente alla proiezione su  schermo di come Meng Hao l'avesse usato per sconfiggere Lin Cong.


Tuttavia, in questo momento critico della battaglia, Hai Dongqing non aveva tempo per fuggire molto distante. In tutta fretta usò entrambe le mani per invocare un incantesimo, poi spinse la mano verso il suolo. Immediatamente il suo corpo iniziò a tremare mentre innumerevoli flussi di qi della spada esplodevano dal suo corpo. 1.000.000. 5.000.000. Fino ad arrivare a... 10.000.000!


10.000.000 flussi di qi della spada offuscarono tutto il cielo, trasformandosi in una tempesta che infuriava nella valle verso Meng Hao. Fu a questo punto che Meng Hao fece un quarto, un quinto, un sesto.... un settimo passo!


Un enorme piede discese dall'alto, sfondando la tempesta di qi della spada di Hai Dongqing. Quando vi passò attraverso, innumerevoli flussi di qi vennero fatti a pezzi e disintegrati.


In un battito di ciglia, i 10.000.000 flussi di qi della spada, incapaci di resistere al potere del piede, vennero polverizzati. Il piede scalpitò in aria, distruggendo ogni resistenza mentre si abbatteva su Hai Dongqing.


I suoi occhi si sgranarono per la sensazione di trovarsi in pericolo mortale. Invocò un incantesimo, facendo così indebolire rapidamente tutto il corpo ad eccezione della mano, che diventò traslucida e cristallina. Poi, con un'espressione di ferocia e di follia sul viso, fece ondeggiare il dito verso il piede.


“Cielo Eccelso, Montagna Magica Daoista!” ruggì. Immediatamente, una montagna di spade si materializzarono di fronte a lui, emanando impressionanti increspature mentre collidevano direttamente con il piede che incombeva su di lui.


BUUUUUUUUUUUUUMMMM!


La montagna di spade tremò sotto il peso del piede. Ovunque si aprirono crepe, e la montagna iniziò a frantumarsi, fino ad esplodere in innumerevoli frammenti.


Hai Dongqing venne colpito di riflesso, e iniziò a sputare fiotti di sangue. Guardò verso il piede, con gli occhi spalancati e colmi di disperazione. Questo scese, inarrestabile, distruttivo, demolendo la sua montagna di spade e facendo oscurare il cielo. Era un'enorme ombra che si abbatteva su di lui con un'esplosione sconvolgente.


Era impossibile fermarlo, e non era in grado di contrastarlo. Era come se l'energia della volontà dei Cieli gli stesse gravando addosso, e lui non era nient'altro che una formica. Risuonò un urlo raccapricciante, venne pestato, schiacciato, e il suo corpo esplose in pezzi di carne e sangue che si tramutarono in una nebbiolina leggera. Era stato completamente ucciso.


Il piede si dissolse nell'aria, e si dispersero anche l'energia presa in prestito e lo slancio di Meng Hao. Tuttavia, non si rilassò minimamente. Non appena l'energia si dissipò, si trasformò in una lama di luce che sfrecciò verso il luogo in cui Hai Dongqing era esploso.


Nel momento in cui lo raggiunse, la nebbia di sangue rapidamente si assemblò insieme. In un battito di ciglia, si percepì nell'area un potere come quello dell'inversione di tempo, e Hai Dongqing apparve di nuovo, con un'espressione attonita sul volto. Subito si morse la lingua e sputò fuori un grumo di sangue, che si allargò fino a diventare uno scudo di sangue. Contemporaneamente, cadde indietro velocemente.


Gli occhi gli si riempirono di terrore e di un odio incontenibile.


“Non posso credere di essere appena morto! Dannazione a te, Meng Hao, mi hai obbligato ad utilizzare una delle mie vite della Schiera!!


“Mi rifiuto di accettare tutto questo!” ruggì. Nonostante il suo atteggiamento, dentro di sé stava tremando di paura, e indietreggiò a tutta velocità. Immediatamente l'aria si riempì di boati, mentre cadeva indietro per 3.000 metri.


Meng Hao sbuffò freddamente, ma non sembrò sorpreso. Dopo aver combattuto contro Han Qinglei e Lin Cong, aveva capito da un pezzo che l'anima di un coltivatore della Schiera non poteva essere distrutta. Era proprio quella la ragione che l'aveva indotto a restare così in guardia dopo aver ucciso Hai Dongqing alcuni momenti prima, continuando persino ad avanzare.


“Non ti meriti proprio di essere nella Schiera,” disse Meng Hao. “Non ho mai realmente ucciso un coltivatore della Schiera prima, sono curioso di scoprire se ci sia una ricompensa per farlo nel Reame del Vortice del Vento.” Detto questo, fece ondeggiare la sua mano destra, facendo apparire la testa del Demone di Sangue. Mentre sfrecciava nell'aria con il vento che gli sferzava la faccia, fece un profondo respiro, e la testa del Demone di Sangue si scontrò con lo scudo di sangue, prima frantumandolo e poi assorbendolo.


Meng Hao penetrò la valle come una freccia, passando attraverso la testa del Demone di Sangue per apparire direttamente di fronte a Hai Dongqing in fuga. Mentre si avvicinava, il suo intento omicida esplose completamente.


Hai Dongqing aveva il volto cereo, ed emise un urlo stridulo mentre usava entrambe le mani per invocare un incantesimo. Il suo corpo fremette, e lui aprì la bocca, dalla quale sfrecciò fuori, sorprendentemente, una lama di luce della spada, che subito si trasformò in cinque spade, ognuna di un colore diverso!


Erano cinque spade illusorie, e la loro improvvisa comparsa fece sgranare gli occhi a Meng Hao.


Hai Dongqing iniziò a cantare:


“Il fegato costituisce il legno. L'Arrivo della Primavera!


“Il cuore costituisce il fuoco. La Vigilia dell'Estate!


“La milza costituisce la terra. Il Punto Intermedio!


“I polmoni costituiscono il metallo. La Fine dell'Autunno!


“I reni costituiscono l'acqua. La Morte dell'Inverno!”


Nel suo viso si leggeva un'espressione feroce, mentre ruggiva, evocando con entrambe le mani l'incantesimo che permise alle cinque luci delle spade di intrecciarsi e trasformarsi in una formazione della spada!


“Cinque organi e cinque elementi, complementari e corrispondenti! Il rifiuto del giorno e della notte, nessun inizio e nessuna fine!!


“Formazione di Spada dei Cinque Elementi Minori!” Allargò le mani, facendo così vorticare l'una attorno all'altra le cinque luci di spada, che si trasformarono in una formazione di cinque elementi, che rimbombò verso Meng Hao.


Questo incantesimo di spada Celeste di Hai Dongqing eguagliava il potere del suo incantesimo Eccelso. In effetti, era l'asso nella manica che aveva tenuto segreto a tutti fino a questo momento.


Nemmeno il Dao Celeste ne era a conoscenza. Infatti, la ragione principale per cui l'aveva tenuto nascosto era proprio che aveva sperato di usarlo per liberarsi di lui prima o poi.


Dopotutto, nessun coltivatore della Schiera sarebbe diventato volontariamente seguace di un altro coltivatore della Schiera. Nonostante avesse fatto finta che la faccenda non gli interessasse, gli stava molto a cuore!


Gli occhi di Meng Hao brillavano mentre la Formazione di Spada dei Cinque Elementi Minori sfrecciava verso di lui. Poi rise, e invece di indietreggiare, avanzò ancora più velocemente, e, al momento dell'impatto, improvvisamente spinse avanti a sé il palmo della mano.


“Quinta Maledizione del Sigillo del Demone, Maledizione dell'Interno e dell'Esterno!” disse con voce calma e fredda. La Quinta Maledizione del Sigillo del Demone era in grado di rompere ogni sorta di incanto restrittivo e  di formazione dell'incanto, e appena venne rilasciato, apparve una crepa nel suo palmo.


Di solito, quando compariva una simile spaccatura, questa aveva il potere di consumare e assorbire; tuttavia, questa volta accadde il contrario. Tutto venne scambiato, e mentre Meng Hao spingeva avanti la mano, si sentì un boato. La formazione di spada dei cinque elementi iniziò a tremare, e venne spinta indietro con forza. Era come se un potere incredibile e invisibile la stessa spingendo fuori da dentro, facendola espandere.


Meng Hao apparve proprio in quel momento. Mentre la formazione di spada si propagava, sottilissima,  attraversò il buco che si era creato nel mezzo, schizzando come un fulmine per poi apparire di fronte a Hai Dongqing.


Hai Dongqing era esterrefatto, e non riusciva a credere a quanto stava accadendo. Proprio quando ormai sembrava sull'orlo della follia, la mano destra di Meng Hao scattò e schiacciò la parte superiore della sua testa.


Quasi nello stesso istante, tuttavia, Meng Hao inspiegabilmente schizzò indietro, senza nemmeno prendersi il tempo di evocare un incantesimo. Hai Dongqing buttò indietro la testa e iniziò a ridere in modo maniacale, e da dentro di lui si sentì un boato, mentre decideva di farsi saltare in aria.


Piuttosto che farsi uccidere da Meng Hao, preferiva uccidersi da solo. Si sentì un enorme esplosione mentre saltava in aria, trasformandosi in una tempesta che si diffuse insensatamente in tutte le direzioni. Meng Hao venne buttato indietro dall'onda d'urto. Tuttavia, nello stesso posto in cui si era fatto esplodere, si vide una nebbiolina di sangue che si trasformò di nuovo in Hai Dongqing.


Questa volta il suo viso era cereo, e senza la benché minima esitazione, schizzò indietro in ritirata.


Stava tremando, e tutto il coraggio che aveva provato quando si era fatto esplodere se n'era ormai andato. Questo perché sapeva che... questa sarebbe stata la sua ultima vita. La prossima volta che fosse morto, sarebbe stato completamente distrutto in corpo ed anima.


I coltivatori della Schiera avevano due vite. Quando aveva combattuto il Dao Celeste, delle circostanze particolari avevano condotto Hai Dongqing a scegliere di arrendersi piuttosto che rinunciare ad una delle sue vite. Se non fosse stato per quello, in questo momento sarebbe stato morto davvero.


Tremando, decise di utilizzare tutte le sue risorse per scappare, e alzò la sua mano destra per colpirsi il petto. Sputò sangue e il suo corpo si indebolì. Contemporaneamente, la sua testa iniziò a crescere, dandogli un aspetto strano e deformato.


Su tutta la faccia iniziarono a spuntargli delle vene blu.


“Breccia d'aria!” ruggì. Sacrificando il suo corpo, era in grado di far ingrandire la testa. Contemporaneamente, un afflusso esplosivo di senso divino si concentrò sulla sua testa, da cui si estese per creare un invisibile ed enorme formazione dell'incanto.


Questa formazione dell'incanto era unica nel suo genere, qualcosa che poteva essere utilizzata solo da un coltivatore della Schiera ucciso due volte. Se non fosse stata richiesta questa condizione imprescindibile, l'avrebbe già utilizzata prima.


Mentre si preparava a portarlo via velocemente, dalla formazione dell'incanto si diramarono increspature in tutte le direzioni.


Negli occhi di Meng Hao brillò un intento omicida. Vedere quanto si stava rivelando difficile uccidere Hai Dongqing gli stava facendo capire più a fondo cosa significasse far parte della Schiera. Fece un passo avanti e si trasformò in Roc dorato, scattando verso Hai Dongqing a velocità incredibile. Mentre si estendevano le increspature del teletrasporto, Meng Hao sbuffò freddamente, stese in avanti la mano e fece ondeggiare un dito verso Hai Dongqing.


“Ottava Maledizione del Sigillo del Demone!”


L'Ottava Maledizione era la Maledizione della Coltivazione Carnale, e nel momento stesso in cui venne rilasciata, la base di coltivazione di Hai Dongqing venne sigillata. A causa del blocco del senso divino, il portale di teletrasporto immediatamente perse il potere che lo stava richiamando.


“NO!!” urlò disperatamente Hai Dongqing.


“Questa volta morirai davvero... E' la prima volta... che davvero uccido definitivamente un coltivatore della Schiera!” Riecheggiò dietro di lui la voce di Meng Hao.
                                


                                



