---
title: Capitolo 115 - Vuoi Uscire da Qui?
pubDate: 2025-03-17T11:17:34.779Z
tags:
    - issth
---


Meng Hao fissò per un istante Chu Yuyan. Poi, spinse con forza la mano contro la parete rocciosa, provocandosi una ferita sul palmo. Ne fuoriuscì del sangue.


Chu Yuyan rimase senza fiato. In seguito, Meng Hao infilò la grande Pietra dello Spirito nella ferita. Quando assistette a questa scena, Chu Yuyan riuscì quasi percepire quanto fosse doloroso. Tuttavia Meng Hao non mostrò il minimo segno di dolore.


Paragonato al dolore provato nei momenti in cui il veleno divampava, questo non era nulla.


Non appena la Pietra dello Spirito sprofondò nella carne, sentì un'esplosione di energia  spirituale sempre più intensa entrare nel suo corpo. I suoi occhi splendettero come se pervasi da fulmini.


Il suo Pilastro del Dao represso improvvisamente si scosse, risucchiando delle grandi quantità di energia spirituale, per poi distribuirsi e circolare attraverso il corpo di Meng Hao.


In quel momento, non era possibile trovare da nessuna parte il suo Secondo mare dell'Essenza. In realtà, il motivo per cui la tecnica di Chu Yuyan non aveva sortito alcun effetto su Meng Hao era proprio il Secondo mare dell'Essenza. Aveva esercitato la tecnica del Qi Viola a Ovest, ma soltanto nel suo Secondo mare dell'Essenza, dove non c'era alcun Pilastro del Dao.


Ecco perché gli ci era voluto così tanto tempo. Riguardo a Chu Yuyan, lei aveva assorbito solo il potere del Secondo mare dell'Essenza di Meng Hao. In proporzione, il potere di questo era paragonabile a quello di una lucciola.


Ora che la sua base di Coltivazione stava circolando, Meng Hao diede un colpo alla sua borsa da trasporto per far uscire lo Stendardo del Fulmine. Questo lo circondò con una nube di energia tremolante, che fece indietreggiare Chu Yuyan di molto, pallida in viso. Fissò la nube senza parlare, la sua mente era una tabula rasa.


Protetto dalla nube, Meng Hao chiuse gli occhi e continuò a ruotare la sua base di Coltivazione. La forza repressiva era ancora presente nell'area, ma adesso Meng Hao riusciva sempre più a sentire il movimento della sua base di Coltivazione.


Il primo livello di Condensazione del Qi, il secondo, il terzo... Alla fine fu in grado di esercitare un potere vicino a quello del settimo livello di Condensazione del Qi.


Con gli occhi tremolanti, fece un respiro profondo. La nube attorno a lui si avvolse verso l'interno, condensandosi in un piccolo stendardo che Meng Hao mise in bocca. Rimase in piedi per raccogliere la borsa del Cosmo e recuperare un elisir medicinale che poggiò al centro del suo palmo. La ferita iniziò lentamente a rimarginarsi, cicatrizzandosi con una crosta. La Pietra dello Spirito invece si trovava ancora al suo interno. Se l'avesse tirata fuori, la sua base di Coltivazione sarebbe stata nuovamente repressa, e lui sarebbe diventato simile ad un mortale. Al momento, il potere massimo che riuscì a raccogliere fu quello del settimo livello di Condensazione del Qi.


Senza curarsi di Chu Yuyan, Meng Hao colpì la sua borsa del Cosmo ancora una volta, e ne uscì in volo una spada di legno. Salì su questa e si trasformò in un raggio di luce che schizzò nell'aria sopra di loro.


Dall'interno della grotta simile ad una fessura Chu Yuyan guardò scioccata mentre lui scompariva, con il cuore colmo di sentimenti complessi e rabbiosi.


Tutto taceva. Questo silenzio conteneva un'inspiegabile solitudine che si estese per tutta la zona, e immerse Chu Yuyan nelle sue profondità. Rise in silenzio. Si trovava in un luogo indefinito, ai piedi di un vulcano che a nessuno sarebbe mai venuto in mente di cercare. Era in trappola come qualcuno che fosse stato seppellito vivo in una tomba.


Meng Hao volava su una spada di legno con gli occhi brillanti. In poco tempo si lasciò alle spalle la foschia. Aumentò la sua velocità, anche se non di molto; per ora riusciva a esercitare solo il potere del settimo livello, e inoltre il suo corpo non era ancora nelle condizioni migliori. Quando la foschia sparì, Meng Hao si ritrovò a fissare un cielo stellato.


Quando intravide le stelle, sul suo volto comparve uno sguardo illuminato. Ma subito dopo socchiuse gli occhi, e si fermò. Non era emerso dalla bocca del vulcano, ma stava piuttosto lì a guardarlo dal basso.


Se non avesse prestato attenzione proprio in questo momento, non avrebbe notato lo scudo semi trasparente che ricopriva la bocca del vulcano. Era una sorta di sigillo. Meng Hao strabuzzò gli occhi mentre recuperava una spada volante dalla borsa del Cosmo. Con un movimento deciso del polso, la lanciò in direzione dello scudo.


Nel momento in cui si scontrò con lo scudo, la spada si trasformò immediatamente in cenere. Non ci fu alcun rumore.


Meng Hao assistette a questa scena con uno sguardo cupo sul volto. Sputò lo Stendardo del Fulmine. Questo si tramutò in una nube che scattò in direzione dello scudo. La nube poteva resistere al potere della Stabilità della Consistenza, ma quando urtò contro lo scudo non riuscì a oltrepassarlo. Cedette, e iniziò a mostrare segnali che fecero intendere che potesse essere distrutta.


Trattenendo il respiro, Meng Hao richiamò in fretta lo Stendardo del Fulmine. In qualche secondo appena, sulla sua superficie erano comparse diverse crepe.


“È possibile che si possa entrare in questo luogo ma non si possa uscire? Nemmeno lo Stendardo del Fulmine riesce a sfondarlo. Mi chiedo cosa accadrebbe se io urtassi contro lo scudo...”. Aggrottò la fronte. Si potevano vedere le stelle al di fuori del vulcano, ma questo scudo gli stava bloccando il passaggio.


Con gli occhi spalancati, volò di nuovo sulla spada di legno, atterrando in poco tempo sul fondo nebbioso del vulcano. Si diede un'occhiata attorno, poi andò verso una zona di pietra. Qualche istante più tardi stava risalendo in volo, con una vipera di colore intenso lunga tre metri nella sua mano.


Il serpente si contorse mostrando le zanne, che grondavano di veleno. Nonostante questo, Meng Hao lo manteneva da dietro il capo cosicché non riuscisse a morderlo.


Tornato allo scudo, gettò la vipera contro questo. Non appena lo colpì, il suo corpo si trasformò in una nebbia di sangue e grumi. Lo scheletro di una vipera completamente intatto cadde in basso nella foschia.


Meng Hao fece un respiro e guardò lo scudo, sul suo volto era comparso uno sguardo ansioso. Poi, fece un grugnito freddo e colpì la borsa del Cosmo con la mano destra. Comparve un'enorme quantità di spade volanti. Agitò il dito e le spade si scagliarono contro la parete di pietra. Riecheggiarono delle esplosioni non appena le spade scavarono un foro nella roccia. Ma nel momento in cui le spade intagliarono l'interno, risuonò un rumore simile ad un ferro dorato battente. Meng Hao guardò in direzione del profondo foro e poi intorno, verso le pareti rocciose.


La roccia era di colore verde scuro ed era ricoperta da simboli magici tremolanti; era evidentemente sotto un incantesimo restrittivo.


Meng Hao sospirò. Provò qualche altra tecnica, ma il risultato era sempre lo stesso. Infine, scavò una piccola buca nella roccia e si sedette a gambe incrociate. Fissò lo scudo sopra di lui in silenzio.


Rimase seduto in quella posizione per sette giorni, durante i quali aveva provato vari metodi per sfondare lo scudo, ma nessuno di questi aveva funzionato. Trascorse altro tempo. Presto, passò un mese.


Era intrappolato dallo scudo. Ma giù, nelle profondità del vulcano, Chu Yuyan non lo sapeva. Immaginava che lui fosse andato via da tempo.


Il primo giorno si sedette all'esterno, con le braccia molli avvolte attorno alle gambe. Appariva completamente diversa dalla bellissima donna che era prima. Ora sembrava più un fiore appassito.


Quando arrivò il terzo giorno, stava seduta a guardare verso l'esterno della grotta, con la frustrazione negli occhi e il volto pallido.


Il terzo giorno, il quinto, l'ottavo... Presto trascorsero dieci giorni e poi tredici. Nei suoi occhi la frustrazione era sempre maggiore, e lei stava diventando sempre più affamata. Il suo corpo stava anche iniziando a diventare freddo. Si sentiva come se fosse l'unica persona viva in tutto il mondo. Divenne ancor più disperata. Quando Meng Hao era lì, questo sentimento non era emerso. All'epoca, lo aveva proprio odiato, così tanto da desiderare che morisse di una morte miserabile.


Ma tredici giorni dopo la sua sparizione, la sensazione di solitudine la racchiudeva come una gigantesca bocca pronta a inghiottirla.


Lei adesso era fermamente convinta che assolutamente nessuna forma di Qi sarebbe potuta fuggire da questo luogo. Altrimenti, la Setta del Fato Viola l'avrebbe già trovata. Ma presto sarebbe passato un mese, e nessuno era venuto a prenderla. C'era solo una spiegazione per questo.


Passò il ventitreesimo giorno, poi il ventiseiesimo. Nel suo cuore la paura divenne più intensa tra il silenzio che la circondava. Il suo corpo tremò e si sentì incredibilmente sola. La profondità del silenzio la faceva sentire come in una sorta di illusione. Aveva la sensazione che ci fossero innumerevoli ombre che camminavano in avanti e indietro attorno a lei; rabbrividì. Al momento, non era più un Prescelto della Setta del Fato Viola. Era semplicemente una giovane donna fragile.


Serrò la mandibola, senza emettere il minimo rumore, e rifiutandosi di versare una sola lacrima.


Durante il mese, Meng Hao rimase seduto al di sotto dello scudo sotto la protezione della nebbia di fulmini. Aveva messo in pratica qualsiasi idea a cui potesse pensare per sfondare lo scudo, ma eccolo lì, lo stesso di sempre. Sembrava che nemmeno la sua voce potesse superarlo, anche se non importava poiché non aveva visto nemmeno una persona nel cielo su di lui. Finalmente, una notte delle nubi nere riempirono il cielo, e iniziò un diluvio torrenziale. La pioggia cadeva attraverso lo scudo sulla nebbia di fulmini di Meng Hao.


Ad un tratto risuonò un fragore di tuoni accompagnato da un lampo. Quando ciò accadde, Meng Hao socchiuse gli occhi. Guardò con attenzione lo scudo. Dopo un istante, ci fu un altro lampo. Gli occhi di Meng Hao iniziarono a brillare.


Aveva notato che ogni volta che un fulmine cadeva, lo scudo si increspava.


“Quindi i lampi riescono ad avere un effetto su questo... Se un fulmine lo colpisce, magari lo scudo può aprirsi”. Il suo cuore iniziò a battere all'impazzata. Comparve un gruppo enorme di spade volanti di metallo. Le lanciò, sperando di poterle utilizzare per attrarre qualche lampo.


Tuttavia, i tuoni e la pioggia svanirono, e il cielo cominciò a diventare splendente. Non era riuscito ad attrarre alcun lampo. Nonostante questo, la speranza ora ardeva nei suoi occhi.


“Non riesco ad attrarre i fulmini. Forse dipende dallo stesso scudo. Se solo ci fosse un modo per far sì che i fulmini arrivino a terra e lo scudo si apra... Ho bisogno di qualcosa che li attragga. Ho bisogno di... mmmh...”. Nella sua testa si illuminò un lampo di genio. Recuperò un pezzo di guscio di tartaruga dalla borsa del Cosmo; questa era la ricetta per l'Elisir della Consistenza Perfetta.


Gli diede un'occhiata per un po', dopodiché i suoi occhi splendettero ancora più intensamente. Erano pervasi dalla determinazione.


“I Cieli non permettono di creare una Consistenza Perfetta, e questo provocherà il Fulmine della Tribolazione...”.


Mise a posto il guscio di tartaruga e si sedette a contemplare in silenzio per qualche minuto. Dopo un po', il suo corpo scattò verso la foschia sotto di lui. In poco tempo aveva raggiunto il fondo del vulcano, e Chu Yuyan.


Guardò lei, la sua frustrazione e il suo viso pallido.


Quando lei si accorse della sua presenza, disse con fare riflessivo, “Tu...”


“Tu sei una discepola del Demone Gran Maestro degli Elisir,” disse Meng Hao con freddezza. “Sai qualcosa di alchimia?”


La ragazza annuì in silenzio.


“Vuoi uscire da qui?!”. Gli occhi di Meng Hao si spalancarono. Nel momento in cui le sue parole arrivarono alle orecchie di lei, il corpo di Chu Yuyan cominciò a tremare. Poco a poco, la vita iniziò a ritornare a pervadere i suoi occhi.
                                


                                



