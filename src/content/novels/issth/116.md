---
title: Capitolo 116 - L'eredità di un Immortale!
pubDate: 2025-03-17T11:17:34.779Z
tags:
    - issth
---


"C'è uno scudo che non ci permette di uscire" spiegò Meng Hao con freddezza. "Non riesco a oltrepassarlo. Ma, dopo un mese di osservazione, ho notato che i fulmini sembrano indebolirlo". Gli occhi di Chu Yuyan non erano più colmi di frustrazione. Al contrario brillavano di vita, leggermente ammalianti.


Meng Hao sollevò la mano in aria come se dovesse afferrare qualcosa. Una vipera sibilante volò verso di lui e Meng Hao la afferrò con destrezza, mettendo il dito sul punto debole della testa.


Tenendo il serpente, guardò Chu Yuyan con calma. Senza preoccuparsi di spiegarle alcunché, le si avvicinò e la afferrò per la vita sottile. Il volto della donna si tinse di cremisi. A causa degli strappi nei suoi abiti, la mano di Meng Hao poggiava direttamente sulla sua pelle.


Il corpo di Meng Hao scattò non appena la spada volante sotto i suoi piedi si scagliò verso l'alto, portando con sé Chu Yuyan. Salirono, oltrepassarono la nebbia e presto raggiunsero lo scudo. Meng Hao vi lanciò contro il serpente. Chu Yuyan non distolse lo sguardo mentre il corpo della vipera si tramutava in una nube di sangue e il suo scheletro bianco e spettrale precipitava al suolo. Il suo volto si distorse per un attimo.


Meng Hao colpì la sua borsa da trasporto, facendo apparire dieci spade volanti. Si tramutarono in fasci di luce multicolore mentre scattavano in avanti e venivano subito ridotte in cenere.


Dopo di ciò, Meng Hao volse il suo sguardo gelido su di lei. Poi, tenendola vicino a sé, ritornò ai piedi del vulcano.


Essere sostenuta da Meng Hao le era sembrato strano. Non appena rimisero piede a terra, si allontanò di diversi passi. "Di che elisir hai bisogno?" gli chiese calma.


"Un Elisir dei Sette Tuoni" rispose, il volto tranquillo come sempre.


"Un Elisir dei Sette Tuoni?" ripeté la donna, accigliandosi. Non ne aveva mai sentito parlare.


"L'ho scoperto in un luogo antico, può evocare fulmini dai Cieli. Se riuscirai a crearlo, potremo andarcene da qui". Non aggiunse altro, permettendole di valutare i pro e i contro. Altre informazioni avrebbero portato altre domande, e non era ciò che voleva Meng Hao.


La donna rimase in silenzio per un po'. Alla fine, riprese: "Per creare l'elisir ho bisogno di un forno per gli elisir". Anche se non aveva mai sentito parlare dell'Elisir dei Sette Tuoni, aveva visto lei stessa lo scudo.


Meng Hao colpì la sua borsa da trasporto e fece apparire un piccolo forno per gli elisir, grande circa quanto una mano. Era quello che aveva preso dalla borsa da trasporto di Shangguan Xiu, che l'aveva preparato per creare lui stesso l'elisir.


"Il Forno delle Sette Stelle di Giada!" non appena Chu Yuyan posò gli occhi sul forno, il suo volto si trasfigurò per la sorpresa. Sapeva che tipo di forno fosse, era di straordinaria qualità e estremamente prezioso. Guardò di nuovo Meng Hao. "Oltre al forno per gli elisir, ho bisogno del fuoco del cielo e della terra".


Meng Hao sollevò la mano e immediatamente apparvero le due spade di legno. Si schiantarono al suolo, vorticando nella terra. Passò un istante e si udì un rumore tonante. Si levò un'ondata di aria calda, seguita dalle spade di legno. Dal buco creato dalle spade, delle dimensioni di un palmo, si sollevarono delle fiamme. Era un fuoco terrestre.


Si trovavano all'interno di un vulcano che evidentemente non era per niente spento. Meng Hao l'aveva controllato dopo che la sua base di Coltivazione si era ripresa e ne era sicuro al settanta, ottanta per cento.


"Hai un forno per gli elisir e un fuoco terrestre,” disse Meng Hao a voce bassa “cos'altro ti serve?"


Chu Yuyan guardò il buco e le rosse fiamme che da esso si levavano. Percepì il calore del fuoco e poi guardò il forno per gli elisir che Meng Hao teneva tra le mani. Non poteva che ammettere che quel luogo fosse ottimo per praticare l'alchimia.


"Ho bisogno di recuperare almeno una parte della mia base di Coltivazione" rispose, con gli occhi che lampeggiavano.


Lui la fissò con freddezza, poi sollevò la mano. Una pietra dello Spirito di basso livello volò in avanti, fluttuando davanti a lei. Il suo spirito sembrò librarsi mentre la donna afferrava la pietra con le sue mani delicate. Serrò la mascella e, seguendo l'esempio di Meng Hao, si tagliò la mano con una roccia che si trovava lì vicino. Il suo volto si fece pallido per il dolore e il suo corpo fu scosso dai tremiti. Stringendo i denti, infilò la Pietra dello Spirito nella ferita.


Poi si sedette a gambe incrociate e iniziò a meditare. Era passata circa un'ora quando riaprì gli occhi. La sua base di Coltivazione si era ripresa fino a darle il potere del secondo o terzo livello di Condensazione del Qi.


"Dammi la ricetta dell'elisir,” disse, alzandosi in piedi “avrò anche bisogno di una borsa da trasporto". Anche la sua pelle era migliorata grazie alla ripresa della base di Coltivazione. Ora era lucida e brillava delicata. Fissò Meng Hao.


Meng Hao trasse il contenitore di giada e lo posizionò tra le sopracciglia. Poi lo lanciò a Chu Yuan e tirò fuori una serie di piante medicinali da darle.


"L'Elisir dei Sette Tuoni viene creato grazie a sette elisir minori. Questo contenitore di giada mostra come produrre il primo dei sette. Qui c'è abbastanza materiale per farne due, quindi hai solo due possibilità. Se fallisci, perderemo ogni speranza di andarcene". Le lanciò anche il forno per gli elisir e una borsa da trasporto vuota. Senza dire un'altra parola, si sedette a gambe incrociate vicino alla grotta, con gli occhi chiusi, in meditazione.


Chu Yuyan aggrottò le sopracciglia. Con calma sollevò il forno per gli elisir e infilò le piante medicinali nella borsa da trasporto. Poi si sedette a gambe incrociate e iniziò a studiare il contenitore di giada.


Meng Hao socchiuse gli occhi e la guardò per un momento, prima di chiuderli di nuovo.


Ovviamente, l'Elisir dei Sette Tuoni che le aveva chiesto altro non era che l'Elisir della Consistenza Perfetta. Soltanto creando quell'elisir avrebbe avuto la possibilità di attirare i fulmini della Tribolazione Celeste e quindi di distruggere lo scudo.


Mentre Chu Yuyan si dedicava alla sua alchimia, indubbiamente sarebbe stata preda del dubbio e del sospetto. In ogni caso, a Meng Hao non importava. L'Elisir della Consistenza Perfetta aveva bisogno di sette elisir minori. Non avrebbe funzionato se ne fosse mancato uno. Inoltre gli elisir minori erano inutili da soli, avevano effetto solo combinati insieme.


Meng Hao aveva due degli elisir minori e Chu Yuyan, ovviamente, non sarebbe stata in grado di riprodurli.


"Ci sono molte cose strane in questo luogo" pensò tra sé e sé. "Sono riuscito a recuperare parte della mia base di Coltivazione, dovrei andare a dare un'occhiata in giro. Soprattutto a quel lago di sangue".


Chu Yuyan lo guardò andarsene, per poi riportare lo sguardo sulla Pietra dello Spirito conficcata nelle sue carni.


"Una Pietra dello Spirito di basso livello non è sufficiente per attivare il mio marchio... avrei bisogno almeno di una Pietra dello Spirito di medio livello e anche in quel caso non sarei sicura del risultato. È passato più di un mese e non è arrivato nessuno della Setta, quindi vuol dire che quello scudo scherma davvero tutto. Molto bene. Creerò l'Elisir dei Sette Tuoni per lui, è l'unica possibilità che abbiamo di andarcene". Con un sospiro leggero, ritornò a studiare il contenitore di giada e lo fece con molta più attenzione di quella che aveva dimostrato studiando con il suo maestro nella Setta.


Sette giorni passarono velocemente. Meng Hao non era tornato alla grotta, ma sedeva a gambe incrociate in una grotta che aveva scavato a poco più di trecento metri di distanza dalle sponde del lago di sangue.


Davanti a lui facevano mostra di sé dieci Alberi della Primavera e dell'Autunno. Il suo volto era pallido e il suo corpo tremava. Tra le mani teneva un altro albero della Primavera e dell'Autunno. Aprì gli occhi e si lasciò sfuggire un profondo sospiro.


Il sospiro che aveva esalato si tramutò in un fiore di tre colori che aveva la forma di un volto demoniaco. Sorrise con ferocia e lentamente scomparve.


Il suo sguardo si posò sui dieci alberi di fronte a lui. Un attimo prima, il veleno era entrato in una delle fasi acute, ma Meng Hao era riuscito a sconfiggerlo usando l'albero della Primavera e dell'Autunno. "Quindi l'albero della Primavera e dell'Autunno può davvero eliminare il veleno che c'è in me".


Agitò la mano, raccogliendo il resto degli alberi. Ricompose la sua base di Coltivazione, aprì gli occhi di nuovo e osservò il lago di sangue. I suoi occhi brillavano determinati.


"Questo luogo è davvero strano ed è stato in qualche modo sigillato. Oltretutto c'è questo lago di sangue... Sono bloccato da due mesi e, a parte la prima volta che siamo venuti qui, non ho mai avvertito un reale senso di pericolo. Non dovrei riporre tutte le mie speranze nell'Elisir della Consistenza Perfetta. Dovrei essere pronto nel caso in cui Chu Yuyan fallisse nel preparare l'elisir. Questo è il luogo più strano di tutta la zona.


Infatti, ho la sensazione che la ragione per cui questo luogo è sigillato abbia qualcosa a che fare con il lago di sangue". Si alzò lentamente e uscì dalla grotta. Sputò un raggio elettrico che si tramutò in una nebbia che lo avvolse, poi iniziò ad avvicinarsi con calma al lago di  sangue.


Non appena mise piede all'interno del confine dei trecento metri, la superficie calma del lago iniziò a incresparsi. I suoi occhi brillarono, mentre faceva un altro passo.


Più si avvicinava, più il lago si agitava. Man mano, risuonarono dei ruggiti ed emerse l'altare di scura pietra verde. Le acque ribollirono mentre sorgeva l'altare, appoggiato sulle schiene di innumerevoli corpi sanguinolenti, i cui volti erano distorti in smorfie d'agonia. L'altare si sollevò sempre di più.


Il trono era lì e su di esso sedeva il corpo che indossava la maschera. Era visibile più di metà dell'altare.


Meng Hao si fermò, indietreggiando lentamente. scoprì che facendo così, l'altare smetteva di alzarsi e iniziava ad affondare lentamente.


"Molto interessante" disse Meng Hao, gli occhi che brillavano. Smise di indietreggiare e avanzò con decisione. Mentre si avvicinava, gli uomini e le donne che sostenevano l'altare iniziarono a gemere. L'altare s'innalzò sempre di più. Presto emersero tutti i centocinquanta metri dell'altare.


Meng Hao si fermò. Abbassando lo sguardo, notò che c'era qualcosa di gigantesco nascosto nel lago.


Infatti, nonostante sembrasse sostenuto dagli uomini e dalle donne, in realtà veniva spinto verso l'alto dalla cosa che si celava nelle profondità del lago.


Avvolto nella nebbia, Meng Hao rimase in silenzio per qualche istante. Poi si avvicinò, superando il confine dei trenta metri. L’Altare si sollevò e, improvvisamente, una gigantesca testa emerse dal lago di sangue. L'altare era posto proprio in cima ad essa!


Misurava circa trecento metri di diametro ed era di colore verde scuro. Non era la testa di un essere vivente, era fatta di roccia. Quando Meng Hao raggiunse la sponda del lago, la testa era completamente visibile.


Sangue fuoriusciva da ogni orifizio del volto, distorto in un'espressione orribile. La sua bocca si aprì e risuonò una voce arcaica e potente.


"Il Clan dell'Antico Destino, l'Eredità dell’Immortale di Sangue. Entra nel mio mare di sangue; nove si apriranno nel Dominio Meridionale; tutta la creazione lo saprà. La prima persona... otterrà la linea di sangue dell'Immortale di Sangue!" La voce riecheggiò direttamente nella mente di Meng Hao, sopraffacendola con il suo ruggito.
                                


                                



