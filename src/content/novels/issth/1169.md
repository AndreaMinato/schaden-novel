---
title: Capitolo 1169 - Ritornando alla Tribù della Divinità del Corvo!
pubDate: 2025-03-17T11:17:35.049Z
tags:
    - issth
---


Mentre si guardava attorno in quei panorami familiari, Meng Hao si sentiva in qualche modo come uno straniero nel Pianeta Paradiso Meridionale. Nel suo cuore, questa era la sua casa, il luogo in cui era cresciuto e quello in cui aveva imparato la coltivazione. Era il luogo in cui aveva riso, formato i suoi ideali, prosperato nella sua energia giovanile. Era anche dove aveva sposato Xu Qing.


La pioggia cessò e in alto nel cielo dell'alba apparve un arcobaleno. Meng Hao visitò diversi luoghi nelle Terre Orientali. Andò nelle montagne dove si ergeva il tempio dell'Antico Rito Daoista Immortale. Era stato un luogo pericoloso per lui, tanto tempo prima. Ora, non c'era nulla lì che meritasse la sua attenzione.


Camminò tra le montagne, per un lungo e stretto sentiero, e infine raggiunse il bordo del cratere dove una volta si ergeva il tempio. Restò lì a lungo, pensando.


Ricordò tutto quanto era accaduto in quel luogo, come aveva preso la lampada di bronzo, e come tutti lo avevano inseguito. Gli eventi successi nei giorni e nelle notti successive erano stati una sorta di battesimo.


Quella era stata la prima volta in cui era stato coinvolto davvero negli affari della Nona Montagna e Nono Mare.


Mentre rifletteva su questo al limitare del cratere, sospirò. Era passato molto tempo. Le montagne erano ancora le stesse montagne, ed era tutto ricoperto d'erba come in passato. Tuttavia, gli alberi e la vegetazione erano cambiati. Nonostante a prima vista sembrassero gli stessi, i colori erano più profondi rispetto a quelli che ricordava.


Passò molto tempo, poi se ne andò.


Si recò alle Distese del Nord, e da lì al Mare della Via Lattea. Mentre passava oltre l'acqua, abbassò lo sguardo verso le onde, e ricordò tutto quello che era successo in quel luogo. Ripensò al Patriarca Affidabilità, al 10° Patriarca del Clan Wang, al Giglio della Resurrezione.


Dopo aver attraversato il Mare della Via Lattea, si ritrovò nel Deserto Occidentale. Si trattava di un luogo immenso e ancora per la gran parte ricoperto da un'acqua salata violacea. Il Mare Viola era tranquillo e senza vita.


Procedette lungo il Mare, per poi infine raggiungere l'area che la Tribù della Divinità del Corvo aveva in passato chiamato casa. Lì si immerse nell'acqua, e da lì si guardò intorno verso le montagne e le valli circostanti, tutti posti che gli erano familiari.


Poi proseguì il suo cammino sotto l'acqua, dicendosi che voleva raccogliere quanti più dettagli possibili del Pianeta Paradiso Meridionale per tenerli nel cuore e non dimenticarli mai. Sfrecciava sotto la superficie del Mare Viola, ed infine raggiunse le Montagne della Divisione Meridionale, che sembravano allungarsi incessantemente.


Arrivò quindi a qualcosa che aveva l'aspetto di un enorme muro o di una porta di una città. Delimitava il confine che separava il Mare Viola dalle… Terre Nere.


Le Terre Nere erano diverse da come Meng Hao le ricordava. Si erano animate, avevano persino prosperato. Numerosi coltivatori correvano freneticamente avanti e indietro da quelle al Dominio Meridionale, che, apparentemente, sembrava accettare pienamente i coltivatori di quelle terre.


Negli anni, quelle che erano state le importanti tribù del Deserto Occidentale, così come i gruppi di potere nativi delle Terre Nere, tutti avevano prosperato ed erano diventati potenti.


Molti coltivatori delle Distese del Nord si erano sistemati nelle Terre Nere, ed avevano iniziato a chiamare quel posto casa. Il loro percorso nella coltivazione era stato interrotto anni prima da Meng Hao. Non importava quanto la praticassero, non avrebbero mai oltrepassato un determinato livello. Il loro destino era deciso, e loro erano condannati a fare ammenda per i crimini commessi dai loro antenati delle Distese del Nord quando avevano invaso il Dominio Meridionale.


La Tribù della Divinità del Corvo ora era la tribù più grande delle Terre Nere, ed anche la più potente, con molte sette e clan sottomessi ad essa.


Quasi nello stesso istante in cui era entrato, Meng Hao si era accorto che c'erano statue ovunque. Alcune molto grandi, altre piccole, ma erano presenti in tutti i gruppi importanti delle Terre Nere.


Le statue raffiguravano... Meng Hao!


La più grande era coperta di pietre dello spirito, che quando venivano colpite dalla luce del sole la facevano risplendere di una moltitudine di colori diversi. La statua si trovava sulla montagna più alta delle Terre Nere, che era nel territorio della Tribù della Divinità del Corvo.


La statua era il simbolo delle Terre Nere, e rappresentava lo spirito dei coltivatori del luogo.


Di tanto in tanto, i membri della Tribù si raccoglievano intorno alla statua per adorarla ed offrirle sacrifici. Ed era esattamente questo che stava accadendo quando arrivò Meng Hao.


Fluttuò sopra la statua, osservando i membri della Tribù della Divinità del Corvo che si erano radunati intorno alla montagna. Ce n'erano decine di migliaia, e tutti erano prostrati in venerazione.


Nessuno poteva percepire la presenza di Meng Hao. Era come se lui esistesse in un mondo diverso.


Dieci uomini anziani dalle vesti magnifiche erano leggermente distaccati da tutti gli altri, ed avevano gli occhi brucianti di passione. Alzando le mani al cielo, urlavano “Tribù della Divinità del Corvo, inchinati al Sacro Antenato!”


In risposta alla loro chiamata, decine di migliaia di membri della tribù si prostravano e univano le loro voci in adorazione. Mentre il suono riecheggiava ovunque, i membri alzarono lo sguardo alla statua con timore reverenziale. Se la statua fosse stata viva e avesse dato loro degli ordini, li avrebbero eseguiti senza alcuna esitazione.


La statua di Meng Hao aveva rimpiazzato i totem come simbolo dei coltivatori delle Terre Nere.


Meng Hao fluttuò a mezz'aria, osservando la scena che si stava svolgendo sotto di lui. Sentiva le voci della folla, ed era anche in grado di riconoscere come la loro venerazione contenesse tracce della Fiamma d'Incenso. Era debole, ma indubbiamente presente.


I dieci vecchi ancora una volta urlarono a voce alta, “Tribù della Divinità del Corvo, inchinati al Quinto Patriarca e al Terzo Patriarca!”


Di nuovo, la folla si prostrò in venerazione. Una strana espressione comparve nel viso di Meng Hao. Poco prima aveva notato che questa statua della Tribù della Divinità del Corvo in particolare aveva sulla spalla un pappagallo, alla cui zampa era legato un campanellino.


La cerimonia continuava.


Meng Hao sospirò, e stava per andarsene, quando improvvisamente disse “Eee?”


Con gli occhi che gli brillavano luminosi, fluttuò nel luogo di poco prima e guardò nuovamente sotto di lui.


Quello che vide fu che il potere della Fiamma di Incenso emanato da tutti grazie alla loro fervente adorazione si stava raccogliendo intorno alla statua. Poi esplose verso il cielo, dove comparve un vortice.


Nonostante i coltivatori non potessero vederlo, Meng Hao ne aveva una visuale perfetta.


Mentre vorticava silenziosamente, al suo interno apparve una figura. Era un giovane uomo vestito di nero, il cui aspetto... assomigliava sorprendentemente... a quello di Meng Hao!


La differenza principale era che aveva due ali nere che gli spuntavano dalla schiena. Aveva una nobile espressione mentre scendeva dall'alto per atterrare sulla testa della statua. Si sedette lì a gambe incrociate, e iniziò ad inspirare il potere della Fiamma di Incenso.


Non poteva vedere Meng Hao, ma Meng Hao poteva vedere lui, e sapeva esattamente chi fosse. Era la creatura che era stata suo seguace per un breve periodo: il pipistrello nero!


Nonostante ora mantenesse una forma umana, aveva ugualmente lo stesso aspetto che in passato. Ovviamente, era lì per rubare il sacrificio della Fiamma di Incenso dalle Terre Nere.


Meng Hao osservò freddamente il pipistrello. Contemporaneamente si accorse che il mastino nella sua borsa da viaggio aveva improvvisamente iniziato ad agitarsi. Apparvero un fascio di luce color del sangue e un'aura fredda come ghiaccio.


“Ti interessa, non è vero?” pensò Meng Hao. Poi ricordò il cosiddetto spirito rinnegato che il mastino aveva assorbito nel Reame del Vortice del Vento: anche quello era stato un pipistrello.


Il giovane dalle ali nere era seduto in meditazione ad assorbire il potere della Fiamma di Incenso, quando improvvisamente rabbrividì. Aprì gli occhi e si guardò intorno con aria sospetta. Nonostante non vedesse nulla, si sentiva terribilmente inquieto, come se la presenza di Meng Hao lo rendesse incredibilmente teso.


Ad un tratto lanciò un urlo, facendo espandere delle increspature in tutte le direzioni. Come queste si avvicinarono a Meng Hao, questo fece ondeggiare il dito, non producendo alcuna reazione dalle increspature che, in effetti, gli passarono semplicemente attraverso.


Il giovane in nero si accigliò. Nonostante avesse usato un'abilità divina per controllare l'area, non era riuscito ad identificare nulla di sospetto. Voleva ignorare la questione, ma la sensazione di irrequietudine che sentiva aumentava sempre di più.


Aveva assorbito per anni la Fiamma di Incenso in quel luogo, e non aveva mai percepito una cosa del genere. Infine digrignò i denti, poi si alzò in volo per andarsene. Preferiva abbandonare la Fiamma di Incenso che incappare in situazioni pericolose.


Ma in quello stesso momento Meng Hao, con gli occhi che brillarono di una luce scintillante, sbuffò.


Quel suono sembrò travalicare l'illusione che lo aveva mascherato, e lo trasformò in un fulmine che crepitò nel cielo. Il mondo tremò, e il giovane in nero strillò. Sputò sangue, e non fu più in grado di mantenersi celato alle persone in basso. Quasi subito tutti poterono vederlo fluttuare in aria.


Erano tutti scioccati, soprattutto i dieci anziani. Poi videro il suo viso, e le loro espressioni tremarono di incredulità.


“Chi è là!!?” urlò l'uomo in nero, tossendo altro sangue. “Chi sta cercando di tendermi un'imboscata!!?” Era totalmente scosso, e tuttavia quello che aveva sentito pochi istanti prima era solo un tuono, non il freddo sbuffo di Meng Hao.


Se avesse sentito Meng Hao, non sarebbe mai stato in grado di raccogliere abbastanza coraggio per parlare.


“Sacro Antenato!!”


“E' il rispettabile Sacro Antenato! Cieli, è una manifestazione del Sacro Antenato!!”


“I nostri saluti, rispettabile Sacro Antenato!!” Le decine di migliaia di coltivatori della Tribù della Divinità del Corvo ai piedi della statua tremavano con soggezione. I dieci anziani sussultarono visibilmente.


“Sono Meng Hao, il Sacro Antenato di questo luogo!” urlò il giovane in nero. “Chiunque stia provando a tendermi un agguato farebbe meglio a mostrarmi la sua dannata faccia in questo stesso istante!” Fece un profondo respiro, aspirando la Fiamma di Incenso, e facendo così risalire dal suo corpo un bagliore luminoso, dandogli in tutto e per tutto l'aspetto di un maestoso Immortale.


“Beh, questo sì che è divertente,” disse Meng Hao in modo poco amichevole, mostrandosi apertamente. “Se tu sei Meng Hao, allora... io chi sono?” Ora tutti dal basso potevano vederlo.


I coltivatori della Tribù della Divinità del Corvo osservavano scioccati, confusi e increduli. Guardavano Meng Hao, e poi di nuovo il giovane in nero, evidentemente indecisi su chi fosse reale e chi no.


In realtà, non avevano bisogno di provare ad indovinare. Non appena il giovane in nero posò lo sguardo su Meng Hao, sbiancò spalancando gli occhi. Ansava dall'incredulità, e lanciò un grido di preoccupazione.


“Meng Hao... tu... quando sei tornato?!” Il giovane dalla veste nera sentì un pizzicore alla base del cranio. Improvvisamente realizzò che quello di prima non era stato per niente un fulmine, bensì Meng Hao. Iniziò a tremare e a indietreggiare, per poi darsi alla fuga a tutta velocità.


L'espressione di Meng Hao era calma mentre faceva un passo avanti verso il giovane che scappava. Poi svanì per riapparirgli direttamente di fronte.


Intanto alla base della statua, le decine di migliaia di coltivatori della Tribù tremavano realizzando che quel secondo Meng Hao era il loro vero Sacro Antenato.


“I nostri saluti, Sacro Antenato!!”


“La Tribù della Divinità del Corvo ti porge i suoi omaggi, Sacro Antenato!!”


Mentre le loro voci risuonavano tutto intorno, tutte le Terre Nere tremarono.
                                


                                



