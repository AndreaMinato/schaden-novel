---
title: Capitolo 1170 - Questo posto è casa mia!
pubDate: 2025-03-17T11:17:35.049Z
tags:
    - issth
---


Mentre il suono riecheggiava in tutte le direzioni, le Terre Nere tremavano. In un altro luogo della Tribù della Divinità del Corvo si ergeva un enorme altare costantemente protetto da un grande apparato militare. Si trattava del posto più sacro della Tribù, insieme alla Montagna Sacra.


Erano in pochi a conoscere la ragione specifica per cui quell'altare era stato eretto. La legge tribale indicava che le generazioni successive avrebbero dovuto venerare sia la Montagna Sacra che l'altare.


Accanto all'altare c'era una casa con cortile dall'aspetto ordinario, e senza dubbio non lussuosa. Tuttavia, nei cuori e nelle menti dei membri della Tribù della Divinità del Corvo, quella residenza era importante tanto quanto l'altare e la Montagna Sacra.


Vi viveva un vecchio uomo, infinitamente saggio e che in pratica era il pilastro e la forza dell'intera Tribù. Grazie a lui, la Tribù della Divinità del Corvo occupava la più alta posizione in termini di autorità, e nessuno degli altri poteri delle Terre Nere avrebbe osato offenderla.


Precedentemente era stato il Signore della Tribù, e nonostante fosse passato del tempo da quando aveva occupato quella carica, ogni qual volta il Signore attuale si trovava in una situazione difficile, lo pregava di concedergli udienza.


In effetti, la sua autorità era di gran lunga superiore rispetto a quella di ogni altro Signore della Tribù, e si poteva anche affermare che in realtà fosse proprio lui a vera autorità nella Tribù della Divinità del Corvo.


Mentre le voci di tutta la comunità della tribù riecheggiavano, scuotendo le Terre Nere, l'anziano era seduto nella sua stanza nella casa col cortile, in meditazione. Improvvisamente venne percorso da un tremito, ed aprì gli occhi, che furono come annebbiati per un momento, per poi diventare subito acuti. Prese un respiro profondo. Uscì dalla stanza per dirigersi nel cortile, e da lì alzò lo sguardo verso la figura che fluttuava a mezz'aria sopra la Montagna Sacra.


Contemporaneamente, l'enorme altare accanto al cortile iniziò a tremare violentemente, come se qualcosa al suo interno si stesse destando e preparando ad emergere.


In alto nel cielo, Meng Hao stava guardando freddamente il giovane in nero, il cui viso tremolava mentre cercava di fuggire ancora una volta. Meng Hao fece ondeggiare la manica, facendone scaturire lampi di colori e un forte vento. Il giovane venne investito da un potere contro il quale non poteva combattere. Ne venne travolto in pieno ed emise un urlo raccapricciante. Alla fine, si sentì un botto mentre il suo corpo esplodeva, rivelandone un pipistrello nero che si dibatteva.


“Non puoi andartene,” disse Meng Hao con fredda calma, facendo il gesto di afferrare qualcosa. Le sue dita diedero l'impressione di diventare cinque montagne che rombarono nell'aria verso il pipistrello.


Mentre questo strideva terrorizzato, gli baluginò intorno una luce rossa e nera, apparentemente a causa di un tentativo di teletrasporto. Si dibatteva freneticamente, ma non importava quanto intensamente cercasse di scappare: trovava sempre quei cinque enormi pilastri a sbarrargli il cammino.


I pilastri svanirono per lasciare il posto alla mano di Meng Hao, che stava ora stringendo saldamente il pipistrello. La sua espressione era calma mentre guardava verso le folle sottostanti.


Un'antica voce risuonò dalla casa col cortile vicina all'altare, una voce antica colma di eccitazione. “Meng Hao, eccellenza, sei... sei davvero tu, signore...?


Contemporaneamente si sentì un'esplosione mentre l'intero altare saltava in aria e rivelava un lupo bianco, che si librò in aria. Buttò indietro la testa ed ululò, e quando vide Meng Hao, calde lacrime iniziarono a scendergli dagli occhi. Immediatamente volò nella sua direzione, guaendo di gioia.


“Pelosone...” mormorò Meng Hao, guardando l'enorme lupo bianco. Poi spostò lo sguardo verso in vecchio nel cortile, che non era altri che Wu Chen.


“Wu Chen...” disse. Nella sua mente apparve l'immagine del giovane uomo che lo aveva seguito nella grande migrazione verso il Deserto Occidentale. Ora era un vecchio. Mentre ripensava a tutte le cose che erano successe in quei giorni, la sua espressione si addolcì, e fluttuò verso la Tribù della Divinità del Corvo.


“Wu Chen offre i suoi saluti, Sacro Antenato!” disse, gettandosi con entusiasmo sulle ginocchia per prostrarsi. Tutti gli altri membri della Tribù osservavano Meng Hao con sguardi assenti. Per loro Meng Hao non era uno straniero. Dopotutto, per tutta la loro vita avevano venerato la sua statua.


“Offrite subito i vostri saluti al Sacro Antenato!” ruggì Wu Chen. Subito, il resto della tribù si buttò in ginocchio inchinandosi.


La Tribù della Divinità del Corvo era completamente scossa, e non appena si diffuse la voce del ritorno di Meng Hao tutte le Terre Nere andarono in ebollizione. Si mobilitarono numerosi anziani e i Signori di innumerevoli tribù, viaggiando fino a quel luogo per porgere i propri omaggi.


La Tribù della Divinità del Corvo diede un enorme banchetto che durò tre giorni. Quando per Meng Hao venne il momento di andarsene, consegnò a Wu Chen una grande quantità di pillole medicinali e oggetti magici. Inizialmente voleva portare Pelosone con sé, ma dopo una leggera esitazione, cambiò idea.


La Tribù della Divinità del Corvo aveva venerato Pelosone troppo a lungo ormai, e quei profondi sentimenti si erano radicati in loro da molto tempo. Pelosone desiderava restare per proteggerli. Meng Hao si limitò ad aiutarlo ad incrementare la sua base di coltivazione ad un livello maggiore, garantendogli così una maggiore longevità.


Poi Meng Hao lasciò le Terre Nere per dirigersi al Dominio Meridionale.


Tra tutti i luoghi del Pianeta Paradiso Meridionale, il Dominio Meridionale era quello collegato ai suoi ricordi più indimenticabili. Era dove era cresciuto, dove aveva combattuto ed aveva ucciso, e dove lui e Xu Qing erano diventati una coppia. Era veramente il luogo in cui... tutto era successo.


Aveva anche combattuto una guerra per la sua salvezza!


Nel momento in cui Meng Hao lasciò le Terre Nere per entrare nel Dominio Meridionale, i ricordi lo assalirono. Vide montagne e fiumi che ricordava dal passato, e persino l'odore gli era familiare.


Era il profumo di casa.


“Il Dominio Meridionale...” mormorò piano. Poi viaggiò per il luogo come ogni altro coltivatore. Andò alla Grotta della Rinascita, nell'Antico Tempio del Destino, e in molti altri luoghi dove era stato in passato, incluse numerose sette e persino il Clan Song.


Raggiunse tutti questi luoghi, ma si limitò a guardarsi intorno velocemente, senza fermarsi.


Alla fine, si recò nella precedente ubicazione dello Stato di Zhao. L'enorme lago era ora circondato da innumerevoli edifici e strutture, ed era diventato una Terra Sacra, costantemente protetta da numerosi coltivatori. Vi erano stati posti persino degli incantesimi sigillanti per impedire alle persone di entrarvi.


Ovviamente, questi incantesimi non poterono fare nulla per impedire a Meng Hao di accedervi. Apparve sulla piccola isola in mezzo al lago, e da lì osservò l'erba e le increspature dell'azzurra superficie dell'acqua. Gli salirono alla mente immagini di Xu Qing, mentre ricordava il tempo in cui avevano iniziato la loro cerimonia matrimoniale in quella stessa isola.


Era stata presieduta dal Demone degli Elisir, ed anche Chu Yuyan era stata presente. Da tutte le sette ed i clan erano venuti a fare le proprie congratulazioni, e persino molti coltivatori solitari avevano affollato l'area. Era stata un'occasione incredibilmente chiassosa ed eccitante.


Allora, l'isola era stata meravigliosamente decorata con lanterne e striscioni. La gioia e la felicità erano state palpabili...


Meng Hao pensava queste cose mentre passeggiava. Memorie su memorie si ammassavano nella sua testa, quasi come se... avesse viaggiato attraverso i suoi sogni fino a quel giorno felice.


“Qing’er...” mormorò, con il cuore attraversato da fitte di dolore. La vista gli si annebbiò per un momento, e improvvisamente vide di fronte a sé una giovane donna vestita di un abito rosso acceso. Stava di fronte a lui, e aveva un'aria un po' timida, ma i suoi occhi brillavano come le gocce di pioggia in autunno. Lo guardava direttamente negli occhi, e il suo sguardo era dolce.


Meng Hao le sorrise in risposta, poi continuò a passeggiare per l'isola. Ogni luogo che incontrava gli era familiare, e gli ricordava la casa che lui e Xu Qing avevano pianificato di costruire lì.


Passò il tempo, e presto si fece sera. Il sole che tramontava si rifletteva sulla superficie del lago, creando una scena di una bellezza abbagliante che colorava d'oro l'isola. Meng Hao, in piedi sul bagnasciuga guardava l'acqua, la sua espressione lievemente malinconica.


Improvvisamente sentì una voce dietro di sé.


“Scusami! A che setta appartieni? Che stai facendo qui?” La voce sembrava sorpresa e sospettosa. Meng Hao si voltò per ritrovarsi a guardare tre coltivatori che gli si stavano avvicinando.


Erano due uomini ed una donna, e Meng Hao ricordò di averli visti prima mentre si occupavano della manutenzione e del riordino dell'isola. Osservando le espressioni zelanti dei loro visi aveva deciso di non disturbarli, e di farsi largo nell'isola da solo.


“Questa è una Terra Sacra!” disse la giovane donna, senza nemmeno cercare di nascondere la durezza del suo tono. “Non ti è concesso restare qui senza permesso! Se sconfini, verrai severamente punito. Mostra immediatamente il tuo medaglione di riconoscimento!” Mentre parlava, i due uomini si mossero per circondare Meng Hao, gli occhi che luccicavano aggressivamente.


Improvvisamente, il sole calante illuminò il suo viso, e uno degli uomini lo fissò sorpreso. Aveva l'impressione di aver già visto Meng Hao da qualche parte, ma non riusciva a ricordare dove. Gli altri due ebbero reazioni simili. Ma fu a questo punto che Meng Hao scosse la testa e spiegò, “Non ho un medaglione di riconoscimento.”


Subito i volti dei tre coltivatori si fecero scuri.


“Che fegato!” disse la donna. “Questa è la precedente dimora del Sacro Antenato! Ogni coltivatore del Dominio Meridionale sa che è proibito fare anche solo mezzo passo su quest'isola. Pensi che sia un luogo come un altro? Intrufolarsi qui è un sacrilegio!!” Furiosa, la donna invocò un incantesimo con la sua mano destra, rilasciando una tecnica magica. Contemporaneamente, schiacciò un contenitore di giada per mandare un segnale ai propri compagni sulle sponde del lago.


“Non ho mai pensato che questo fosse un posto qualsiasi” le rispose piano Meng Hao. “Questa... è casa mia.”


“Casa tua?” replicò uno degli uomini con una risata fredda, mentre la sua mano risplendeva con un incantesimo. “Dovrebbe essere uno scherzo? Questa è l'antica dimora del Sacro Antenato, è...”


Meng Hao non era interessato a dare spiegazioni. Scuotendo la testa, con gli occhi ancora scintillanti di memorie, sospirò, prima di svanire nel nulla.


Quasi contemporaneamente tre tecniche magiche sfrecciarono in avanti, ma non colpirono null'altro che aria. I tre coltivatori guardarono sbalorditi il luogo dove Meng Hao era scomparso, e poi si scambiarono degli sguardi scioccati.


“Ragazzi, a voi sembrava familiare?” chiese la giovane donna.


Quasi nello stesso istante, l'uomo al suo fianco disse, “Non ha forse detto che questo posto era casa sua? Ma questa era l'antica dimora del Sacro Antenato! Chi si crede di essere, il Sacro Antenato in persona?” Appena queste parole lasciarono le sue labbra spalancò gli occhi.


L'altro uomo sbiancò, mentre sussultava incredulo. Con voce roca, replicò, “Il Sacro Antenato!! Lui... lui era identico al Sacro Antenato!!”


Mentre i tre erano pietrificati dallo stupore, dozzine di raggi di luce sfrecciarono nella loro direzione. Erano guidati da un vecchio dall'aria intimidatoria, e mentre si avvicinava i suoi occhi brillavano di rabbia.


“Chi ha avuto la scandalosa sfacciataggine di irrompere nell'antica dimora del Sacro Antenato!!?”
                                
                                



