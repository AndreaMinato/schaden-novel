---
title: Capitolo 1179 - La Maledizione di Dao Fang!
pubDate: 2025-03-17T11:17:35.051Z
tags:
    - issth
---


Senza il mare di fiamme che la ricopriva, la città nera era visibile in modo molto più chiaro. Le sue mura erano ancora ricoperte da una bianca vegetazione, e al centro di essa si poteva ancora riconoscere un palazzo.


Inizialmente, non sembrava particolarmente diversa rispetto alla prima volta che vi aveva posato lo sguardo.


Meng Hao si accigliò mentre la studiava con più attenzione. Poi sgranò gli occhi rendendosi conto che qualcosa era cambiato: l'ammasso di pelle umana che drappeggiava l'enorme trono... era scomparso!


Gli occhi di Meng Hao brillarono di una luce fredda, mentre irradiava in tutte le direzioni il suo senso divino, sostenuto dal potere di un Immortale Dao Onniceleste. Poco dopo, non essendo riuscito a trovare alcun indizio che potesse spiegare cosa fosse successo, la sua espressione si fece ancora più accigliata.


Il senso di irrequietezza ancora presente in lui, si fece ancora più forte. Aveva persino la sensazione che qualcuno lo stesse osservando.


“La Maledizione di Dao Fang...” Ripensò a quanto il guardiano gli aveva detto prima di morire. Ora che ci rifletteva, lui aveva incontrato Dao Fang. Anche se non aveva potuto vederne l'aspetto, sapeva, quando aveva intrapreso quel viaggio mentale nel vuoto oltre il Reame del Vortice del Vento, di essersi imbattuto in un'entità che esisteva sopra i 33 Cieli. Il nome di quell'entità era... Dao Fang!


Meng Hao non ne aveva una grande opinione. Dopotutto, secondo quanto aveva compreso della Sfera della Montagna e del Mare, i 33 Cieli erano la prima barriera posta a sigillo della Sfera stessa.


Dao Fang era la seconda barriera!


Gli occhi di Meng Hao ebbero un guizzo improvviso mentre retrocedeva lentamente. Proprio in quel momento sembrò che l'aria intorno a lui si fermasse, e l'uscita venne completamente spazzata via.


Al secondo livello del mondo sotterraneo, l'antica fiera sussultò. Ad un tratto si erse sulle zampe mentre realizzava che il passaggio per il terzo livello era crollato senza il benchè minimo rumore.


Meng Hao si fermò sul posto, corrucciato. Ora la sensazione di crisi era schizzata alle stelle. Strinse gli occhi e abbassò lo sguardo verso la città nera. Questa volta non riuscì a trattenersi dal sussultare.


Quello che vide fu che il colore stesso della città stava cambiando: non più nero, ma un bianco pallido che aveva quasi la stessa lucentezza della pelle. Oltre a ciò, la bianca vegetazione che ricopriva le mura della città stava gradualmente tingendosi di marrone, assomigliando ai vasi sanguigni che si intravedono sottopelle.


Non erano soltanto le mura che stavano cambiando aspetto: l'intera città, incluso il palazzo e gli edifici circostanti, tutto si stava colorando di bianco pallido. Meng Hao spalancò gli occhi quando infine vide la città iniziare a muoversi!!


Tutto si stava lentamente scuotendo: le mura della città, il palazzo, la terra, tutto era in movimento. Inoltre, dalla città stessa improvvisamente eruppe un'aura viva.


Era come se l'intera città non fosse più un oggetto inanimato, ma una cosa vivente!


Mentre la città pulsava, dalle sue mura si propagavano boati. Delle strane crepe si diffusero ovunque, e il suolo tremò. Inaspettatamente, una parte delle mura si frantumò per poi innalzarsi e trasformarsi in un enorme braccio. Anche un'altra parte della città sobbalzò, per poi tramutarsi in un secondo braccio.


Tra intensi boati, le altre sezioni delle mura si trasformarono in due gambe, e mentre queste si alzavano da terra, anche il palazzo ebbe uno scossone e prese la forma di un busto, con la parte centrale che diventava una corona Imperiale.


L'enorme trono, invece, divenne una faccia!


RUMBLE!!


Tutta la città si trasformò di fronte agli occhi di Meng Hao, diventando un enorme gigante dalla pelle bianca, alto almeno 30,000 metri, e provocando violente scosse tutto intorno. Ormai... non aveva più niente che potesse ricordare una città, ma aveva l'aspetto di un vero e proprio gigante!


Aveva un corpo di carne e sangue, e sulla sua pelle erano persino visibili i vasi sanguigni. I suoi occhi risplendevano di freddezza, mentre guardava verso Meng Hao.


Quando Meng Hao alzò lo sguardo verso il suo volto, si rese conto che quel gigante altri non era che l'ammasso di pelle umana che aveva visto prima!!


Quella pelle non era scomparsa, bensì era stata usata una tecnica speciale per fonderla con la città e trasformarla in un gigante. O forse... era invece la città ad aver preso forma a partire da un gigante!


O forse c'era un'altra spiegazione. Forse sia la pelle umana che tutta la città erano parte della maledizione di Dao Fang!


Meng Hao non era certo di sapere quali tra queste ipotesi fosse quella corretta. Ora, ad ogni modo, era pervaso da un senso di pericolo mortale. Sapeva che questo gigante... sarebbe stato un avversario formidabile!


Improvvisamente sorrise, e i suoi occhi brillarono del desiderio di combattere. Ora era un Immortale Dao Onniceleste, con un corpo fisico nel grande cerchio del Reame Antico e con la vera Essenza della Fiamma Divina.


Tutto questo lo poneva al vertice massimo. Avrebbe potuto combattere con il Reame del Dao, quindi questo gigante insignificante gli faceva solo venire voglia di dare battaglia per mettere alla prova i nuovi passi avanti che aveva fatto nella sua base di coltivazione. Voleva scoprire... esattamente quanto potente fosse!


Dalla bocca del gigante rimbombò una voce tonante, crepitante come un tuono e pregna di una forza maestosa come un potere Celeste. La terra tremò, e tutto fu scosso. “Consegna la scintilla della fiamma, e sarai semplicemente ucciso. Costringimi a prenderla da me, e ucciderò tutto il tuo clan!”


Meng Hao lo guardò, sorrise freddamente, e poi, con altrettanta autorità gli rispose. “Diventa un mio seguace e non ti ucciderò! Rifiuta, e io ti distruggerò in corpo ed anima!”


Il gigante lo guardò con espressione glaciale, poi alzò la mano destra e la chiuse a pugno, sprigionando un incredibile potere, mentre l'aria intorno sembrava sul punto di esplodere. Caricò il pugno verso Meng Hao, e il pugnò si mosse ad una velocità incredibile, così forte da sembrare poter polverizzare il mondo intero.


Meng Hao sbufffò con indifferenza. Invece che indietreggiare, anche lui chiuse a pugno la mano destra e contrattaccò con il Pugno dello Sterminio della Vita.


Quando i due attacchi si scontrarono riecheggiò uno spaventoso boato. La terra tra i due andò in pezzi, e si aprì un'enorme frattura. Meng Hao vi veleggiò sopra, atterrando sulla mano del gigante e poi sfrecciando verso il suo collo. Già mentre correva, aveva invocato un incantesimo con la mano destra, causando così la discesa di numerose montagne. Poi attaccò con il Pugno dell'Auto-Immolazione.


Il gigante sbattè le palpebre e tremò, e questo tremore provocò una forza esplosiva che si scatenò verso Meng Hao. Il gigante, con espressione fredda, alzò la mano sinistra, facendola scattare in direzione di Meng Hao. L'immensa mano coprì il cielo, e sembrò che il gigante stesse cercando di schiacciare una zanzara.


“Per me non sei altro che un insetto,” disse con fredda calma. Palmo e pugno collisero, e il braccio sinistro del gigante tremò. Meng Hao impallidì, e cadde indietro di diversi passi, ma nei suoi occhi bruciava intensamente il desiderio di combattere; buttò indietro la testa e rise.


“Insetto?” ripetè. Mentre veniva avvolto da una luce azzurra, fece esplodere tutto il potere di un Immortale Dao Onniceleste. La luce si diffuse in tutte le direzioni per 3,000 metri, e iniziò a crescere di statura. In un battito di ciglia, aveva raggiunto un'altezza di 3,000 metri.


Nonostante fosse ancora minuscolo se paragonato al suo avversario, era completamente differente rispetto a come era stato prima. Appena il gigante vide la luce azzurra, i suoi occhi ebbero un fremito, e improvvisamente venne pervaso da una sensazione di pericolo, la cui causa era Meng Hao. Anche se il cuore gli tremava, Meng Hao fece un passo avanti. Poteva anche essere piccolo, ma era veloce come un fulmine.


Si trasformò in un roc azzurro, lungo 3,000 metri, spalancò le ali diventando ancora più grande, ed emise un grido feroce mentre sfrecciava in avanti verso il gigante per squartarlo con i suoi artigli affilati come rasoi. Il gigante ruggì, e invocò un incantesimo che lo fece circondare di fulmini esplosivi.


Ogni fulmine era come una Tribolazione Celeste. Mentre il roc azzurro avanzava minacciosamente, dalla sua bocca venne sprigionata l'Essenza della Fiamma Divina. Questa era ben diversa rispetto a quella che Meng Hao aveva avuto in passato: era la vera Essenza della Fiamma Divina, e la sua improvvisa comparsa fece vacillare l'espressione del gigante. Invocò un incantesimo che fece infuriare un vento selvaggio, che subito si trasformò in un ruggente Drago del Vento.


Ma nemmeno questo era sufficiente a bloccare Meng Hao e l'Essenza della Fiamma Divina che era esplosa dalla scintilla della fiamma. Meng Hao venne circondato da un mare di lingue di fuoco, che si espanse fino ad avviluppare il gigante. Questi venne rapidamente avvolto dalle fiamme, lanciando urla di dolore. Poi, improvvisamente, sputò una perla.


Era una perla nera, ed aveva un'aria molto antica. Quasi nello stesso istante in cui comparve, si distrusse in mille pezzi, e i suoi resti andarono a creare una formazione dell'incanto.


“Sigillo del Fantasma della Montagna, Maledizione dello Spirito del Fulmine della Fiamma Divina!!” ruggì il gigante. La Fiamma Divina di Meng Hao circondò la formazione dell'incanto, ma poi si arrestò, incapace di crearsi un varco in essa.


Meng Hao non ne fu sorpreso: non significava una mancanza di potere da parte della Fiamma Divina, ma piuttosto dimostrava come il gigante, in qualità di guardiano del luogo, era chiaramente preparato ad avere a che fare con essa. Se fosse stato in qualsiasi altro luogo del mondo esterno, e contro qualsiasi altro avversario, questi sarebbe morto.


Il roc azzurro brillò mentre si trasformava nuovamente in Meng Hao. Con un freddo verso di disapprovazione, fece un passo avanti, e poi invocò un incantesimo che fece apparire il Demone di Sangue dalla sua spaccatura. Questi afferrò il collo del gigante, aprì le fauci e diede un morso feroce. Meng Hao fece ondeggiare la mano, e il segno della luna viola apparve sulla testa del gigante. Poi fece un altro passo e stese il braccio sinistro con la Magia Supernova.


Questa volta non ebbe bisogno di assorbire alcuna luce intorno. Meng Hao fece fluire fuori dalla mano uno sconfinato bagliore azzurro che si riversò nella Magia Supernova, facendo crescere la stella ed emanando intorno ad essa ondate di distruzione mentre sfrecciava verso il gigante.


Riecheggiarono enormi esplosioni mentre il gigante veniva scaraventato indietro, con il cuore che gli tremava. Tuttavia, Meng Hao non si fermò. Avanzò ancora, facendo altri tre passi di seguito. La sua energia iniziò ad alzarsi incredibilmente. Sommando questi con i passi che aveva fatto prima, inaspettatamente, aveva appena rilasciato i Sette Passi di Dio!


Mentre compiva l'ultimo passo, la sua energia balzò alle stelle. Si sprigionò una sconfinata luce azzurra mentre la sua mano destra colpiva: il Pugno dello Sterminio della Vita, il Pugno dell'Auto-Immolazione, il Pugno dello Sterminio degli Dei, tutti tuonarono nell'aria.


Quei tre colpi, sommati ai Sette Passi di Dio e sostenuti dal picco di potere della base di coltivazione e del corpo fisico di Meng Hao erano abbastanza per... assassinare anche coltivatori del Reame del Dao fino a 2 Essenze!


Un'intensa pressione fece affievolire tutta la luce. I Cieli e la Terra tremarono, e il territorio si ricoprì di crepe. Innumerevoli onde si propagarono nell'aria, e Meng Hao brillò di luce azzurra con tanta intensità da sembrare un sole azzurro!


Il gigante sbiancò, e cercò di parare il colpo con tutto il potere che era riuscito a raccogliere. Ruggì, spingendo entrambe le mani verso terra. Tutto venne violentemente scosso e su tutto il gigante apparvero dei simboli magici. Questi avevano un'aria profondamente antica, che esplose per resistere all'impressionante potere dei Sette Passi di Dio e dei tre colpi di Meng Hao.
                                


                                



