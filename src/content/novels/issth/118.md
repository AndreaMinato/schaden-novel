---
title: Capitolo 118 - Senza Entrare nel Monte Celeste, l’Ascensione Immortale è Impossibile
pubDate: 2025-03-17T11:17:34.780Z
tags:
    - issth
---


Meng Hao guardò Chu Yuyan con calma e arretrò di qualche passo. Aveva iniziato a studiare il Confucianesimo e il Daoismo da giovane, e anche dopo tanti cambiamenti, quelle parole erano ancora vive nel suo cuore. Aveva imparato a trarre vantaggio da chi si trovava in difficoltà, ma c’era un limite anche nella morale. Non avrebbe toccato Chu Yuyan.


Era una sua nemica, ma c’era differenza tra punirla e cedere ad un livello tale di depravazione. Sarebbe andato contro la sua stessa essenza. Non era un gentiluomo, ma non era nemmeno una carogna depravata.


C’erano cose che non avrebbe mai fatto. Tutti hanno un limite, e per Meng Hao erano i principi e la morale.


Ripensò all'Elisir della Consistenza Perfetta. Sistemò il suo Qi e calmò la propria mente, poi sfoderò una spada volante e si lanciò in aria.


Passò del tempo, e ogni cosa rimase silenziosa attorno a Chu Yuyan. Era priva di coscienza, l’aura ridotta al minimo. Sembrava malata.


Meng Hao tornò, guardando Chu Yuyan non appena toccò terra. Sospiro. Estrasse dalla propria borsa del Cosmo degli abiti, la coprì, e sedette al suo fianco a gambe incrociate.


Passò altro tempo, e dopo quattro ore la ragazza aprì gli occhi che si riempirono di confusione. Poi si accesero come se ricordasse qualcosa. Rimase seduta in silenzio.


Non urlò, non si agitò. Entrò nella caverna in silenzio. Passò del tempo, e ne uscì di nuovo, rivestita. Era pallida in volto, e appariva debole e stanca. Dedicò a Meng Hao uno sguardo complicato.


Non aveva perso la memoria. Ricordava chiaramente cosa era accaduto, incluso Meng Hao che volava verso il cielo.


Meng Hao sbarrò gli occhi, e la guardò dall'alto in basso. “Non ho nulla contro di te,” disse lentamente. “Quell'elisir medicinale era un castigo per aver tentato di distruggere la mia base di Coltivazione. Devi comprendere la verità di questa situazione. Le mie istruzioni sono tutto.”


L’arroganza di Chu Yuyan era scomparsa. I suoi sentimenti verso di lui si erano fatti complessi.


Lo odiava, eccome se lo odiava. Ma in quella circostanza lui aveva preferito andarsene prima di toccarla. Chu Yuyan non voleva, ma al suo odio si stava mescolando apprezzamento. Quei complessi sentimenti la sommergevano come un’alluvione.


Non sapeva quanti altri elisir del genere egli avesse, ma dalle sue azioni capiva che anche se quello che stava componendo era importante per lui, non temeva che lei lo avvelenasse.


“La formula che mi ha dato è stranissima. Per via delle interazioni tra i vari ingredienti, cambiare gli equilibri della formula va oltre la mia abilità. Non riuscirei mai a comporne uno…


Tuttavia, anche se riuscissi a sistemare la formula, considerando il comportamento di quest’uomo, è possibile che mi permetta di consumarla… ma è impossibile capirlo. Potrebbe benissimo farla mangiare a una vipera.


Oppure… potrebbe non esserci nemmeno bisogno di consumarla. Forse userà altri sistemi per fonderli e scatenare i fulmini. Forse è per questo che non gli importa.” Si accigliò. Era davvero impossibile capire la risposta, e non aveva idea di come comportarsi. Guardò Meng Hao, confusa. Più pensava a lui e al suo piano, più spaventata era.


“Paragonato a lui, Wang Tengfei è davvero inferiore.” Sospirò. Dopo qualche momento prese un respiro e disse. “Questo teschio è rimasto qui per decine di migliaia di anni. Io… so dove ci troviamo, e so che posto è questo. Quando ho visto l’altare ho cominciato ad avere sospetti. Da molto ci ho pensato, e mi sono resa conto di dove siamo.”


Continuò a parlare, la voce delicata. “Questo è uno dei due luoghi non scoperti dell’Eredità dell’Immortale di Sangue. Ce ne sono nove in totale, e solo sette ne sono apparsi. Ci sono state sette possibilità in tutta la storia di ottenere l’Eredità. Ogni volta che se ne apre uno, questo scatena un tumulto in tutto il Dominio Meridionale. Ci sono delle regole in questo luogo. Solo i Coltivatori della Stabilità della Consistenza possono entrare, e allora potranno tentare di ottenere l’Eredità.


Ogni volta che una competizione ha inizio, le zone dell’Eredità scoperte in precedenza emettono una luce sanguigna della durata di nove giorni. Dopodiché, il primo che vi entra, purché abbia raggiunto la Stabilità della Consistenza, verrà trasportato alla Montagna dell’Immortale di Sangue.


Quando il torneo dell’Eredità inizia, dura per un massimo di nove mesi. Solo una persona ha la possibilità di accedere a ciascuna zona. Decine o migliaia di anni fa, da quando per la prima volta apparve l’Eredità dell’Immortale di Sangue, fino ad oggi, è accaduto sette volte, tanti quanti i tornei dell’Eredità. Alcune persone hanno la fortuna di ottenere dei premi, ma nessuno ha mai ottenuto la vera Eredità.


Di un totale di nove zone, ne sono rimaste solo due. Nessuno ha mai scoperto dove siano, e per questo, l’ottavo torneo dell'Eredità non è mai cominciato.”


Mentre udiva quelle parole, Meng Hao strinse gli occhi. “Chi è l’Immortale di Sangue?” chiese.


“Mi rifiuto di credere che tu non sia andato da solo ad esaminare il lago di sangue,” disse con calma. “E rifiuto altrettanto di credere che tu non sappia che sotto la superficie dal lago si trova una testa colossale, con la bocca aperta. Le altre sette zone in tutto il mondo possiedono un lago di sangue e un altare. Sotto ogni altare c’è una bocca. Mi rifiuto ancor più di credere che tu non abbia sentito la sa voce. Non ne ho prove, ma so che ci sei stato e lo sai. Sei una persona cauta, non hai osato entrare senza prima portare indietro quei teschi e analizzarli, per determinare la loro era.”


“Non hai risposto alla mia domanda.”


“L’Antico Tempio del Destino. Un tempo era un luogo sacro per il Clan dell’Antico Destino. Non era visto con favore dal Cielo, per questo è stato punito con la tribolazione. Con quelle persone c’erano tre famosi Immortali i cui nomi furono tramandati alle generazioni seguenti. Uno di loro era l’Immortale del Sangue.


Chiunque ottenga la sua eredità sarà in grado di combattere sulla strada verso l’Immortalità, e mettere piede sul Pilastro dell’Immortalità.


Il percorso è arduo. Come dicono le antiche leggende, l’Immortalità può essere trovata solo nel Monte Celeste, che si trova in cielo e non in terra. Sul suo picco si trova il Pilastro e bussando alla porta del Paradiso Meridionale, viene aperto un regno Immortale. La luce dell’Immortalità ti bagnerà. Entrerai nel vuoto, e nell'Ascensione Immortale.


Dai tempi antichi, un numero sconfinato di eroi ha combattuto per percorrere il sentiero verso l’Ascensione Immortale. Dopotutto, se tu analizzi il carattere ‘Immortale (仙)’, ti renderai conto che è composto da ‘persona (人)’ e ‘montagna (山)’. Quella montagna è il Monte Celeste, e la persona… è una sola!


Ogni diecimila anni è una sola persona ad ottenere l’Ascensione Immortale!


Tuttavia c’è un’altra lettura. Prima c’è il carattere ‘entrare (人)’, poi ‘montagna (山)’. Combinati, essi significano Immortale. È una semplice verità: senza entrare nel Monte Celeste, nessuno può ottenere l’Ascensione Immortale!” guardò Meng Hao, spiegando cose note solo ai membri delle cinque grandi Sette e dei tre grandi Clan del Dominio Meridionale.


Cos'è l’immortalità? Una persona e una montagna!


Cos'è l’Immortalità? Entrare nella montagna!


In diecimila anni una sola persona era entrata, e una sola persona aveva ottenuto l’Ascensione Immortale!


Gli occhi di Meng Hao presero a brillare forte, ma altrettanto rapidamente la luce si placò. Era solo un Coltivatore della Stabilità della Consistenza, e l’Ascensione Immortale era molto, molto lontana da lui. Pensarci in quel momento non era più che una fantasia.


“Prima del percorso per l’Immortalità vi sono le Pietre della Ricerca del Dao, che esistono solo nelle Tre Zone di Pericolo. La Ricerca del Dao è difficile, ma prima di essa viene la Recisione dello Spirito. Ce ne sono tre in tutto, e ciascuna richiede un’illuminazione e dona la vita. Onestamente non so cosa significhi davvero tutto questo. Ma quando ero giovane, mio padre mi diceva queste parole e mi chiedeva di porle nel mio cuore, e di non dimenticarle mai per il resto della mia vita.” Chu Yuyan giocava coi suoi capelli, senza più guardare Meng Hao. Tornò alla fornace degli elisir e sedette lentamente. Prese il frammento di giada con le informazioni sulla formula dell’elisir, chiuse gli occhi e prese ad analizzarlo.


Per un po’ ogni cosa fu immersa nel silenzio.


Meng Hao guardò Chu Yuyan. Era diversa, adesso. Le sue parole continuavano a bruciare nel suo cuore, e lui le analizzò una ad una. A giudicare dal suo sguardo e dalle sue speculazioni, era certo ce lei stesse dicendo la verità.


Dopo breve tempo parlò. “Perché mi dai tante informazioni?”


“Perché”, disse lei delicatamente, guardandolo, “Spero che tu ti metta all'inseguimento dell’Eredità dell’Immortale di Sangue… morendo nell'intento. Allora, finalmente, mi sarò liberata di te. Sono accadute molte cose che non sarebbero dovute accadere.” Detto questo, chiuse gli occhi e continuò a cercare l’illuminazione sulla formula dell’elisir.


Meng Hao rise. Non gli importava di sentire le sue parole. Se non avesse parlato in quel momento sarebbe stato sospettoso. Dopo tutto quel tempo trascorso con Chu Yuyan cominciava a capirla molto meglio di prima.


“L’Eredità dell’Immortale di Sangue. Davvero dovrei inseguirla…” pensò, gli occhi che tremavano. Era impossibile non esserne tentati. Un’Eredità in grado di scuotere l’intero Dominio Meridionale. Qualunque cosa legata alla parola “Immortale” avrebbe fatto impazzire qualunque Coltivatore.
                                


                                



