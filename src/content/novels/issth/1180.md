---
title: Capitolo 1180 - Il più potente degli stadi!
pubDate: 2025-03-17T11:17:35.051Z
tags:
    - issth
---


I simboli magici apparsi sul gigante sembravano infiniti, ma a guardare con attenzione ci si accorgeva che in realtà erano soltanto nove. Tuttavia questi nove simboli si dividevano costantemente in copie multiple e sovrapposte di sé stessi, dando così l'apparenza di essere infiniti.


Nondimeno questi nove simboli emanavano un'aura incredibile che provocava scioccanti trasformazioni nei Cieli e nella Terra. Sembravano davvero antichi, e baluginando, avevano prodotto la comparsa di nove scudi protettivi intorno al gigante!


La luce di quegli scudi lo faceva sembrare ancora più imponente. Spinse le mani verso terra, buttò indietro la testa e ululò. Tutto fu scosso violentemente, ed un'enorme onda d'urto si propagò in tutte le direzioni.


Da lontano sembrava che stesse infuriando una terribile tempesta, proprio nel mezzo della quale si potevano riconoscere i nove simboli magici che vorticavano. Quasi immediatamente, il gigante sembrò essere entrato in uno stato di invincibilità.


Meng Hao esaminava quei nove simboli magici con espressione corrucciata. In essi poteva percepire... l'aura di Dao Fang! Nonostante non l'avesse mai visto di persona, l'aveva incontrato durante il suo viaggio mentale fuori del Reame del Vortice del Vento, oltre i 33 Cieli. Era stato persino attaccato da lui! La sensazione che aveva provato allora era la stessa che gli stavano provocando in quel momento quei simboli magici!


“La maledizione di Dao Fang...” i suoi occhi ebbero un fremito, ma non indietreggiò nemmeno di un passo. Al contrario, si lanciò in avanti, colpendo con i suoi tre pugni, e sprigionando un tremendo potere contro lo scudo protettivo della tempesta.


Da lontano aveva l'aspetto di un sole azzurro, unica luce dei Cieli e della Terra. Anche il suo pugno era azzurro, e apparentemente pregno di una forza tale da poter annichilire i Cieli ed annientare la Terra.


Riecheggiarono ovunque dei boati, e nel ricevere quei colpi lo scudo del gigante tremò. Si sentirono ovunque delle intense esplosioni e la tempesta scoppiò. Per tutta risposta, i nove simboli magici brillarono vivacemente, senza però crollare. Semplicemente, si contrassero lievemente. Nonostante tutto, il gigante era stato protetto, e non aveva riportato neanche una ferita.


Anche l'aura di Dao Fang non era diminuita per nulla, ma si era rimestata, trasformandosi in una pressione potentissima che andò ad abbattersi su Meng Hao. Fu spinto indietro di sette passi, barcollando, prima di riuscire a fermarsi. Poi alzò lo sguardo e lanciò un urlo.


Il suo ruggito fece impennare di potere la sua base di coltivazione di Immortale Dao Onniceleste. Vi fece convergere anche il potere del suo corpo fisico, dopodiché sfrecciò avanti, veloce come un fulmine, andando a scontrarsi con quei simboli magici. L'aria vibrò e il vento sibilò.


Gli occhi del gigante baluginarono con intenti assassini, e fece un passo avanti, facendo tremare la terra. Contemporaneamente, alzò in aria la mano destra.


“Eminente Dao Fang!!” ruggì, e il suono fece brillare vivacemente i nove simboli magici mentre questi... convergevano insieme!


Questo fece incrementare ulteriormente il potere dell'aura di Dao Fang. In un battito di ciglia, i nove simboli erano diventati un'armatura completa, che andò a rivestire il gigante, rendondolo simile in tutto e per tutto ad una potente divinità.


Era un'armatura dall'aspetto tremendo, verde e irta di punte acuminate, e ricoperta di volti urlanti e sofferenti raffigurati nell'atto di divorarsi l'un l'altro. Era come se migliaia di fantasmi vi fossero imprigionati all'interno.


Nel mezzo della corazza si distingueva una faccia che sembrava... quasi esattamente quella di... una scimmia!!


I suoi occhi erano chiusi, ma poi, inaspettatamente, si spalancarono. Quando la scimmia fissò Meng Hao, il suo sguardo brillò di un'enorme ferocia. Meng Hao strinse gli occhi.


Appena ebbe indossata quest'armatura, l'energia del gigante schizzò alle stelle, e il potere della sua base di coltivazione raddoppiò.


Contemporaneamente, ruggì e alzò la mano destra nell'atto di afferrare brutalmente qualcosa. Tutto intorno a lui, le terre avevano preso a tremare violentemente, e vi si aprirono numerose crepe. Sembravano quasi sull'orlo di crollare.


Delle onde si propagarono per tutto il suolo, facendo alzare montagne e inabissare valli, e lasciandosi dietro un enorme cratere. Tutto questo avvenne in appena pochi aliti di tempo.


“Ritorna!” Questo semplice ordine del gigante ebbe l'effetto di far sollevare le terre. Si alzarono innumerevoli granelli di polvere e cenere, mentre qualcosa emergeva dal suolo. Sembrava quasi un pilastro, ma in realtà...


Era un enorme bastone!


Quel bastone titanico era nero come la pece, ed era impossibile indovinare il materiale di cui era costituito. Era lungo 30,000 metri, una misura che ogni mortale avrebbe considerato sconsiderata, ma che in realtà si adattava perfettamente al gigante.


La sua mano si chiuse intorno al bastone nero pece, e poi lo fece oscillare in posizione di attacco. Suoni roboanti riempirono i Cieli e la Terra, e tutto tremò. L'energia del gigante si impennò ancora una volta.


Mentre sollevava l'enorme bastone, la sua voce rimbombò come un tuono. “Il mio compito è attenermi a quanto stabilito dall'eminente Dao Fang. Agli Immortali è proibito prendere la scintilla della fiamma. Chiunque violi questo decreto vedrà tutto il suo clan annientato!”


Meng Hao, nonostante il livello della propria base di coltivazione in quel momento, non poté impedirsi di essere terrorizzato dal potere che stava sprigionando il gigante. Fu colto da un presentimento di pericolo mortale, e i suoi occhi iniziarono a brillare di una luce luminosa.


“Ho già assorbito la scintilla della fiamma,” disse con fredda calma. “La mia vita... non è qualcosa che puoi prendere tanto semplicemente. E per quanto riguarda l'annientare il mio clan... non hai i requisiti per fare una cosa del genere.” Secondo l'analisi di Meng Hao, ora il gigante era potente quanto un Signore del Dao da 3 Essenze, o almeno da 2 Essenze al loro massimo picco.


Allungò il braccio a colpire la propria borsa da viaggio ed urlò, “Pappagallo, gelatina di carne, venite fuori!”


Immediatamente, il pappagallo e la gelatina di carne sfrecciarono fuori in fasci di luce brillante. Appena apparvero, posarono gli occhi sul gigante, e la gelatina strillò, “L'aura di Dao Fang!”


Poi cercò di rientrare nella borsa, ma Meng Hao glielo impedì afferrandola saldamente.


“Ti darò tre bulli,” disse. “Trasformati in una qualche armatura!”


“Quattro bulli!!” pretese istericamente la gelatina. “Voglio quattro bulli. Ho recentemente scoperto che quattro è più di tre. Quattro bulli, e farò del mio meglio!” Meng Hao lo guardò a bocca aperta, stupefatto, poi annuì.


Gli occhi della gelatina di carne si fecero rossi mentre iniziavano a brillare, poi dalla mano di Meng Hao si espanse fino a ricoprirgli tutto il corpo. Contemporaneamente, Meng Hao guardò il pappagallo.


“Arma da Combattimento!” ruggì. Il pappagallo sorrise amaramente, e mormorando con apprensione, si trasformò in un fascio di luce che sfrecciò verso Meng Hao. Poi lo specchio di rame volò fuori dalla borsa e si fuse con il raggio di luce.


In quell'istante, l'energia di Meng Hao si impennò fino ad arrivare a livelli inimmaginabili. Si scatenò una tremenda tempesta, nel mezzo della quale la gelatina di carne, in forma di armatura grigia e antica, emanava un senso di indistruttibilità.


E davvero non poteva essere distrutta. Finché la gelatina fosse vissuta, l'armatura avrebbe retto. Dopotutto, la gelatina... era fondamentalmente indistruttibile, anche sotto forma di armatura.


Con quest'armatura, l'abilità di Meng Hao in battaglia era diventata ancora maggiore!


Contemporaneamente, il pappagallo e lo specchio di rame si unirono sul suo braccio destro a formare l'Arma da Combattimento!


Questa era sostanzialmente senza forma, e rispondeva alla volontà di Meng Hao. Sorprendentemente, ora aveva preso l'aspetto di un'enorme spada dalla lama affilata come un rasoio, lunga almeno 3,000 metri. Irradiava forza, e si potevano riconoscere, su tutta la sua superficie, muoversi scariche di una strana luce. Emanava delle ondate terrificanti che davano l'impressione di essere in grado di distruggere i Cieli e la Terra, e un'aura che sembrava in grado di far desiderare a tutti gli esseri viventi di prostrarsi in sua adorazione.


Questa era l'Arma da Combattimento!


Ora che Meng Hao era un Immortale Dao Onniceleste, il suo specchio di rame sprigionava un incredibile potere. Nonostante questo fosse soltanto lo stadio iniziale, era comunque un'Arma da Combattimento efficace e terrificante!


Adesso che la base di coltivazione di Meng Hao era balzata alle stelle, il suo aspetto risultava persino più imponente di quello del gigante.


“Mastino!” chiamò, facendo ondeggiare la manica destra. Subito apparve una luce rosso sangue, che volando andò ad atterrare sulla sua schiena. Era un mantello, sopra il quale si poteva riconoscere un totem, che... non era altri che il mastino!


In questo momento, in questo stato, Meng Hao era davvero più potente di quanto non lo fosse mai stato da quando aveva iniziato la pratica della coltivazione.


“Molto bene,” disse, “vediamo quante volte riesco a trapassarti con la mia Arma da Combattimento!” La sua voce era talmente fredda che tutta la valle venne ricoperta di ghiaccio. Quando avanzò, il gigante fece ondeggiare il suo enorme bastone nero, ruggendo e lanciandosi all'attacco. Negli occhi del gigante, tuttavia, si sarebbe potuto riconoscere un'espressione molto seria, e forse persino dello stupore. Ora poteva percepire provenire da Meng Hao qualcosa di diverso, un intenso... pericolo mortale!


Mentre si gettavano l'uno sull'altro, l'Arma da Combattimento fendette l'aria con un vivace fascio di luce, abbattendosi direttamente sul bastone nero pece.


All'impatto, il bastone tremò. Non si crepò nemmeno, no... cadde letteralmente a pezzi, interamente distrutto.


“Essenza dello Sterminio!!” ruggì il gigante, con un'espressione di indicibile stupore ed incredulità. “Che magico oggetto è mai quello? Come può impossessarsi del leggendario potere dell'Essenza dello Sterminio?!?! Impossibile! È impossibile!!”


Già mentre il gigante urlava, Meng Hao era passato all'attacco, circondato da una luce scintillante.


“NO!!” guaì miseramente il gigante. Improvvisamente si colpì l'armatura con entrambe le mani, facendone schizzare fuori i simboli magici per proteggersi contro l'Arma da Combattimento. Nel momento dell'impatto, i simboli magici iniziarono a frantumarsi!


Il primo, il secondo, il terzo... in un battito di ciglia, sette dei nove simboli erano stati completamente distrutti!


Poi... l'ottavo! Ed infine... il nono!


Quando tutti e nove i simboli magici vennero eliminati, l'armatura del gigante si ridusse in frantumi.


E intanto la lama scintillante continuava la sua strada verso il collo!
                                


                                



