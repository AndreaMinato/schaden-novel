---
title: Capitolo 1192 - L'enigmatico Esperto dello Pseudo-Dao!
pubDate: 2025-03-17T11:17:35.054Z
tags:
    - issth
---


Nel momento in cui Meng Hao si girò per fronteggiare quella mano raggrinzita, questa distava meno di venti centimetri dalla sua fronte, e traboccava di volontà di distruzione e di un'aura antica e sconfinata.


Il cielo si offuscò, le terre vennero gettate nell'oscurità, il vento si fermò. Sembrava che la luce e i colori del mondo intero venissero risucchiati da quella mano, che infettava tutto con la sua aura di morte.


La pelle di quella mano raggrinzita era ricoperta di macchie e lividi, come se il sangue facesse fatica a scorrere nelle vene. Emanava un vago fetore di decomposizione, che riempì tutta l'area.


L'area attorno ad essa sembrava essere un altro mondo, un mondo in cui quella mano era come una Divinità Immortale, dove tutto quello che doveva fare era far ondeggiare un dito per far scomparire tutta la vita.


La mano era apparsa talmente velocemente che nessuno aveva avuto il tempo di reagire. Tuttavia, questa era la grande incoronazione del Capo Clan, come potevano Fang Xiufeng e tutti gli altri, compresi i membri ordinari del clan, non essere preparati per circostanze inaspettate?


Dopotutto... a causa della formazione dell'incanto del Pianeta Paradiso Meridionale, persino gli esperti del Reame del Dao che si recavano lì dovevano abbassarsi al grande cerchio del Reame Antico. Tuttavia, i coltivatori dello Pseudo-Dao... esistevano nella limitata area a longevità ridotta tra il Reame Antico e quello del Dao, e quindi non avevano bisogno di ridurre le proprie basi di coltivazione. L'incanto del Pianeta non avrebbe fatto nulla contro queste persone.


Per esempio, se Fang Xiufeng avesse fallito nel suo tentativo di entrare nel Dao, anche se la Formazione della Morte del Paradiso Meridionale non l'avesse approvato, la rete della distruzione non sarebbe apparsa.


Fang Shoudao, Fang Yanxu e Fang Xiufeng, tutti, volarono verso Meng Hao per cercare di tirarlo indietro, ma lui aveva già preso una decisione diversa. Guardò freddamente la mano che si avvicinava, e poi pronunciò le parole ‘Formazione della Morte del Paradiso Meridionale.’ In quell'istante per tutta l'area circostante riecheggiarono intensi boati.


Un'aura indescrivibile si alzò improvvisamente dalla terra, dall'aria, dalle montagne, dai fiumi, dai mari, dalle piante e da tutta la vegetazione, e dal Pianeta Paradiso Meridionale stesso. Quell'aura esplose ovunque. Sembrava una sorgente di intento omicida!


Tutto quell'intento omicida andò a convergere e ricoprì il Pianeta, diventando... un'enorme rete illusoria!


Non era altro che... la Formazione della Morte del Paradiso Meridionale!


Sembrò apparire lentamente, ma in realtà avvenne tutto quasi nello stesso momento in cui Meng Hao aveva pronunciato quelle quattro parole. Evidentemente era in grado di controllare la formazione!


Persino Fang Shoudao e Fang Yanxu erano rimasti stupiti da questo sviluppo e si trovavano ora in uno stato di completa incredulità. Fang Xiufeng, così come gli altri coltivatori del Clan Fang, avevano gli occhi sgranati dallo stupore. I coltivatori provenienti dalle altre sette e clan della Nona Montagna e Nono Mare che erano venuti a porgere le loro congratulazioni, sentirono i loro propri cuori tremare e sussultarono.


“Quella è la Formazione della Morte del Paradiso Meridionale?”


“Che forza indistruttibile! Quella formazione è in grado di spazzare via tutto... È davvero straordinaria. Ma... perchè Meng Hao può invocarla?”


“Com'è possibile che stia succedendo? Non ditemi che Meng Hao davvero riesce a controllare la Formazione della Morte del Paradiso Meridionale?!”


In quel momento, le menti di tutti erano in subbuglio a causa degli eventi stupefacenti che stavano avendo luogo proprio di fronte ai loro occhi. Meng Hao fluttuava a mezz'aria, circondato dal vorticante intento omicida della Formazione di Morte. Tuttavia.... considerando che si trovava proprio al centro di essa, sembrava quasi... che potesse davvero controllarla!


Se era in grado di controllare la Formazione della Morte del Paradiso Meridionale significava che era anche in grado di controllare il Pianeta Paradiso Meridionale! E questo significava... che in quel Pianeta era invincibile!!


Ad una certa distanza, nel palazzo Imperiale del Grande Tang, l'Imperatore Tang era nella sala principale, con lo sguardo rivolto lontano. Era stupito, ma dopo un attimo di riflessione, scosse la testa. Anche quando Meng Hao era caduto in coma, era stato in grado di identificare l'approvazione di Meng Hao da parte della Formazione della Morte del Paradiso Meridionale. Nonostante i progressi di Fang Xiufeng, la formazione era stata esitante sull'ucciderlo o meno. Ma Meng Hao, che era stato così disposto a sacrificarsi per suo padre... aveva ottenuto la sua più completa approvazione!


Era come se le azioni di Meng Hao per salvare suo padre avessero commosso qualche antenato del Clan Li all'interno della Formazione della Morte del Paradiso Meridionale... Per questo, l'intero incantesimo gli aveva dato l'approvazione, fino al punto di obbedire ai suoi ordini.


Nello stesso momento succedeva anche qualcos'altro. In una catena di aride montagne nelle Terre Meridionali, Shui Dongliu stava percorrendo un cammino che si interrompeva in un precipizio. Improvvisamente si fermò sul posto e alzò lo sguardo al cielo.


“Persone che cambiano il proprio destino...” mormorò, con gli occhi che brillavano di aspettativa. Sorridendo, continuò a camminare.


Tutti i coltivatori presenti alla cerimonia di incoronazione del Clan Fang erano scossi da quello che stava succedendo sopra di loro.


L'enorme rete illusoria copriva Meng Hao, facendolo risplendere di una luce brillante, come se rappresentasse i Cieli e la Terra.


Anche la mano raggrinzita era scioccata, e iniziò a tremare. La mano si tirò indietro senza alcun tentennamento, e iniziò persino a svanire, come se volesse andarsene dal Pianeta Paradiso Meridionale il più in fretta possibile, e non osasse avvicinarsi nemmeno minimamente a Meng Hao.


“Non andrai da nessuna parte,” disse Meng Hao con fredda calma. Fece ondeggiare la mano, facendo splendere l'enorme rete illusoria in modo abbagliante. La luce sembrava sigillare ogni cosa, e un urlo orribile echeggiò nell'aria. Non troppo lontano, l'aria si increspò e apparve una figura.


Era un uomo anziano che indossava una veste nera. Era circondato da un'aura di morte, e, non appena apparve, l'enorme rete sfrecciò verso di lui.


Vedendo la rete avvicinarsi, il vecchio gettò indietro la testa ed emise un acuto ululato. Rimbombarono dei boati mentre l'aura di morte si faceva più esplosiva. Sembrava invecchiare ancora, e le sue gambe parevano sul punto di farsi di cenere.


Stava pagando un prezzo altissimo per sprigionare un incredibile potere con la sua base di coltivazione, che ora era talmente potente da far baluginare di luce il Cielo e la Terra. Se quello fosse tutto, non sarebbe stato un grande problema, ma poi fece ondeggiare la mano destra, facendo volare fuori dalla sua manica una singola moneta di rame.


Era di un giallo luminoso, e da un lato aveva un simbolo magico e dall'altro il simbolo degli Otto Trigrammi. Appena Meng Hao la vide, spalancò gli occhi. Non fu l'unico: Fang Xiufeng sussultò, e anche Fang Shoudao e Fang Yanxu ebbero una reazione simile.


“Il Decreto del Fulmine del Fantasma della Montagna!!” urlò Fang Shoudao, incredulo.


Era esattamente quello che era...  Il Decreto del Fulmine del Fantasma della Montagna della settima tribolazione del Dao. Generalmente era una forza che faceva la sua comparsa durante la tribolazione, ma ora era lì in piena vista. Il Clan Fang lo riconobbe, e anche persone delle altre sette e clan lo riconobbero, e scattarono in piedi, con espressioni di stupore nei volti. I loro occhi subito iniziarono a brillare con una strana luce che ben presto si trasformò in cupidigia.


Non importava che l'oggetto fosse reale o un falso, la sua semplice comparsa scosse tutti quanti.


Nonostante tutti ora potessero vedere chiaramente l'aspetto del vecchio, nessuno lo riconobbe. Non un singolo coltivatore ospite proveniente dalle varie sette e clan sapevano chi fosse.


Fang Xiufeng si corrucciò: anche per lui l'uomo era uno straniero.


Quello era del tutto impossibile. Nella Nona Montagna e Mare era inconcepibile che un coltivatore progredisse dal Reame Spirituale fino al vertice del Reame Antico in completa anonimità. Anche se non aveva superato la tribolazione ed era finito con l'essere un coltivatore dello Pseudo-Dao, si trattava di individui rari. Semplicemente dovevano esserci delle persone che avevano interagito con lui.


Inoltre, tutti coloro che avesse intrattenuto rapporti con lui, sarebbero state persone con delle profonde basi di coltivazione. Semplicemente era impossibile che fosse una figura sconosciuta e senza nome. Oltre a ciò, un esperto dello Pseudo-Dao non era il tipo di persona che si poteva facilmente ignorare o di cui ci si poteva disinteressare.


E tuttavia, quell'uomo sembrava essere un completo estraneo per chiunque. Già era una faccenda strana che esistesse un coltivatore dello Pseudo-Dao completamente sconosciuto, ma quello che era ancora più strano era che in qualche modo avesse una moneta con un Decreto del Fulmine del Fantasma della Montagna. Questo non lo rendeva solo strano, ma anche estremamente misterioso!


Già mentre gli occhi di tutti erano concentrati sul Decreto del Fulmine del Fantasma della Montagna, Fang Xiufeng sbuffò con espressione fredda. Con occhi glaciali, parlò con una voce sinistra, “Quindi devi essere quel vecchio bastardo di Shangguan. Abbiamo combattuto anni fa nelle Rovine dell'Immortalità, e avevo bloccato la tua base di coltivazione. Come avrei mai potuto immaginare che, non solo avresti avuto la fortuna di ristabilirla, ma che anche avresti sperimentato la Tribolazione del Dao. Peccato che tu abbia fallito, e che ora la tua longevità sia giunta al termine... Hao’er, questo tizio ed io avevamo una rivalità inconciliabile anni fa, e nel tempo non è mutato nulla. Perchè non lo uccidi per me!?”


Appena queste parole risuonarono, gli occhi di tutti si spalancarono di stupore. Tuttavia, dentro di loro, iniziarono ad imprecare. Da quello che potevano intuire, Fang Xiufeng aveva visto il Decreto del Fulmine del Fantasma della Montagna, e previsto che le persone avrebbero cercato di rubarlo, quindi aveva inventato una storia per impedire che ciò avvenisse.


Ovviamente, nessuno poteva dare voce a questi sospetti. Dopotutto, sembrava che questo vecchio davvero fosse arrivato con lo scopo di affrontare Fang Xiufeng.


Il vecchio buttò indietro la testa e ruggì, alzando entrambe le mani in alto. La moneta di rame che era il Decreto del Fulmine del Fantasma della Montagna improvvisamente volò attraverso l'aria verso la rete gigante.


La base di coltivazione del vecchio si impennò di potere, creando un turbine di morte che spazzò via tutto dal suo cammino mentre sfrecciava verso la rete, come per fuggire dal Pianeta Paradiso Meridionale.


Fintanto che poteva andarsene dal Pianeta, la Formazione della Morte del Paradiso Meridionale non avrebbe potuto ucciderlo. Dopotutto, la sua longevità potrà essere stata limitata, ma in realtà aveva qualche magia segreta che gli avrebbe permesso di vivere un po' di più.


“Fantasma della Montagna!!


“Tuono e Fulmine!!


“Distruzione del Fantasma!!


“Sottomissione dello Spirito!!”


Nel momento in cui la moneta di rame entrò in collisione con l'enorme rete illusoria, il vecchio ruggì. Ora era arrivato al picco massimo che riusciva a gestire. La moneta di rame lampeggiò di una luminosa luce gialla, e improvvisamente apparve la maestosa immagine di un Fantasma della Montagna, che stese le mani verso l'enorme rete. Fulmini crepitarono intorno ad esse, mentre si avventava sulla rete con un ruggito.


Nell'istante in cui si scontrarono, un enorme boato riempì i Cieli e la Terra. Il potere del fulmine si trasformò in un Drago dei Fulmini di 30,000 metri che provocò un enorme buco nella rete.


Quella vista stupì persino Meng Hao, mentre l'Imperatore Tang strinse gli occhi. Non era che la Formazione della Morte del Paradiso Meridionale fosse debole, ma piuttosto... che il Decreto del Fulmine del Fantasma della Montagna era di per sé un oggetto leggendario dal potere inesauribile.


E soprattutto, nonostante Meng Hao potesse controllare la formazione dell'incantesimo, non era abile nel farlo quanto l'Imperatore Tang, e non era in grado di sprigionare il suo pieno potenziale.


Il vecchio ruggì, trasformandosi in un fascio di luce che sfrecciò nella breccia della rete.


Con un freddo verso di disapprovazione, Meng Hao alzò la mano destra verso di lui, e fece il gesto di afferrare qualcosa.


Subito, la formazione della Morte del Paradiso Meridionale irradiò una luce scintillante, che andò a formare un'enorme mano che andò ad abbattersi sul vecchio con uno spaventoso potere distruttivo. Gli occhi dell'uomo erano colmi di angoscia mentre ruggiva di nuovo, bruciando altra forza vitale per sprigionare maggior potere dalla sua base di coltivazione per contrastare quella mano.


Tuttavia, era come una falena che volava in una fiamma. In un battito di ciglia, la mano lo afferrò e lo schiacciò finchè non lo uccise. Echeggiò un urlo raccapricciante mentre veniva distrutto in corpo e spirito. Tuttavia, nell'attimo prima di morire, emise inaspettatamente un urlo velenoso.


“Clan Fang... voi... non diventerete mai un Clan Onniceleste!”




                                


                                



