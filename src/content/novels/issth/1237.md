---
title: Capitolo 1237 - Individuato!
pubDate: 2025-03-20T11:49:56.704Z
tags:
    - issth
---


Appena le parole di Meng Hao lasciarono le sue labbra, Han Qinglei lo fissò, e il suo viso ebbe un sussulto. Tuttavia, ripensando a tutto quello che Meng Hao aveva fatto mentre combatteva l'Alleanza del Dio Celeste, non poteva fare a meno di ammirarlo. Sbuffò, freddo, e la sua espressione rimase di ghiaccio mentre faceva ondeggiare la mano, e ne volava fuori un braccialetto di giada, che Meng Hao prese al volo.


“Mettitelo. Non solo ti farà diventare illusorio, ma anche la tua aura sarà nascosta, e potrò portarti fuori dall'Alleanza del Dio Celeste.”


Meng Hao guardò per un momento il braccialetto, pensieroso, poi disse, “Come coltivatore dell'Ottava Montagna e Ottavo Mare, hai sicuramente familiarità con i metodi di ricerca dell'Alleanza del Dio Celeste. Credo che ci sia su di me un sigillo, o qualcosa del genere, che permette loro di trovarmi qualsiasi cosa io faccia.” Meng Hao guardò Han Qinglei mentre nelle nebbie intorno a lui si sentivano echeggiare suoni di esplosioni.


“Un sigillo?” mormorò Han Qinglei. Diede qualche colpetto alla sua borsa da viaggio, facendone uscire un contenitore di giada, studiandolo per qualche istante. Poi guardò di nuovo verso Meng Hao.


“Il Grande Anziano della Società del Dio Celeste è abile con la magia di sangue. Il sangue nel tuo corpo permea i tuoi organi e la tua aura. Tutto quello che gli serve per rilevare la tua presenza è una sola goccia del tuo sangue. Se sospetti che sia possibile una cosa del genere, è molto probabile che sia opera sua. Sta utilizzando un incantesimo di rintracciamento del tuo sangue!


“Questo rende le cose un po' più complicate...” spiegò Han Qinglei, corrucciato.


Dopo un momento di riflessione, Meng Hao rise freddamente e disse, “Ogni tecnica può essere disfatta, basta solo capire come funziona.”


Poi alzò la mano destra e la spinse sul petto, facendo fluire l'Essenza della Fiamma Divina per tutto il suo corpo, e bruciando così il proprio stesso sangue!


Si trattava di un processo incredibilmente doloroso, in quanto veniva incendiata ogni singola goccia di sangue. Dopo essere rimasto completamente senza sangue, era praticamente come una qualsiasi persona comune sull'orlo della morte: nemmeno un coltivatore poteva restare a lungo in quello stato.


Il volto di Meng Hao era cereo: bruciando tutto il proprio sangue aveva fatto invecchiare considerevolmente il suo corpo, in quanto non gliene rimaneva nemmeno una goccia.


Ma poi fece ruotare la sua base di coltivazione, facendone fluire il potere nel proprio corpo. Questo, e l'intenso potere del suo corpo fisico, stimolarono la produzione di sangue nuovo. Nonostante il processo fosse relativamente veloce, era comunque caratterizzato da un dolore indescrivibile e da un impressionante livello di pericolo.


Persino Han Qinglei era sconvolto dalla feroce determinazione di Meng Hao. Osservò come il suo viso riprendeva lentamente colore e come la sua forza vitale si ripristinava gradualmente. Alla fine, prese un respiro profondo e si annotò mentalmente di non provocare mai Meng Hao.


Meng Hao si era purificato, disfacendosi di tutto il suo vecchio sangue e sostituendolo con del nuovo. Non era certo che l'avrebbe liberato dalla tecnica magica del Grande Anziano, ma era l'unica soluzione a cui riusciva a pensare per provarci.


“Fratello Han, avrò ancora bisogno di un po' di aiuto da parte tua,” disse. Facendo ondeggiare una mano, fece convergere sul suo palmo circa una dozzina di gocce del sangue bruciato.


“Capisco,” gli rispose Han Qinglei, annuendo. Ondeggiando la mano, fece materializzare attorno a sé una dozzina di figure, ognuna delle quali prese una goccia di sangue, prima di sparire lontano.


Infine, Meng Hao indossò il bracciale di giada, diventando pian piano più sfocato, e poi si diresse in volo verso Han Qinglei, con l'aspetto di uno qualsiasi dei suoi seguaci.


Han Qinglei si schiarì la gola e guardò verso Meng Hao con la coda dell'occhio, con espressione soddisfatta. Sapeva che non sarebbe stato appropriato dire nulla, quindi si limitò a fare un passo avanti, dove era appena apparso il suo trono di ossa. Si sedette, e poi sfrecciò tra le nebbie.


Contemporaneamente, Meng Hao e l'altra dozzina di seguaci illusori lo seguirono.


Mentre Han Qinglei e Meng Hao volavano via, l'ombra sfocata nelle nebbie li guardava con occhi scarlatti.


“Ormai ho deciso che mi piace il tuo corpo fisico, pensi davvero che lascerò semplicemente che tu te ne vada?!” Gli occhi dell'ombra brillarono di un rosso acceso mentre iniziava a mormorare qualche antica maledizione, che fece esplodere un ruggito tra le nebbie, un ruggito simile a un tuono, che fece scuotere tutta l'area.


“Fame... così tanta fame...” Riecheggiò il suono, pregno di qualcosa di inflessibile e persino di rabbia. E tuttavia... gradualmente quel grido si fece sempre più distante, e mentre svaniva anche le nebbie si dispersero, come se quella terrificante creatura fosse essa stessa la loro fonte...


Infatti, pochi istanti dopo, le nebbie erano completamente scomparse, e improvvisamente tutti i circa cento coltivatori presenti in quella fossa poterono vedersi chiaramente l'un l'altro.


Tra i presenti, l'uomo della Società del Dio Celeste con quella straordinaria base di coltivazione era la persona più potente. Ansimando, girò il volto e portò lo sguardo in lontananza. Aveva appena combattuto contro quella creatura incredibilmente potente e terrificante, e quello scontro feroce era stato estremamente pericoloso.


Erano tutti in guardia in quel momento, e si guardavano intorno per studiare la situazione. Poco dopo, tutti poterono vedere Han Qinglei dirigersi verso l'uscita. Meng Hao era al suo fianco, e quando le nebbie improvvisamente svanirono, sentì il suo cuore sobbalzare, e dentro di sé maledì la piega sconfortante che avevano preso gli eventi. Guardò verso l'uscita, che non era molto distante, e iniziò a considerare l'idea di corrervi incontro da solo: non era necessariamente impossibile farcela.


Ma se si fosse mosso, avrebbe rivelato che Han Qinglei lo stava aiutando. Inoltre, anche se fosse uscito, nell'Ottava Montagna e Ottavo Mare non aveva un grado tale da poter evitare l'ira dell'Alleanza del Dio Celeste.


Anche Xuan Daozi si trovava lì, e sondava l'area per mezzo del senso divino, ma non riusciva a localizzare Meng Hao. Strinse gli occhi con un freddo verso di disapprovazione, guardando verso Han Qinglei.


L'espressione di Han Qinglei era la stessa di sempre, e anche la sua velocità era rimasta invariata, mentre si alzava in aria avvicinandosi all'uscita. Gli occhi di Xuan Daozi brillarono, mentre si spostava in un baleno, apparendo proprio sulla strada di Han Qinglei un istante dopo.


Fissandolo intensamente, gli chiese, “Compagno Daoista Han, come mai tanta fretta di andartene!?”


L'espressione di Han Qinglei restò impassibile, mentre gli restituita uno sguardo freddo. Improvvisamente sul suo viso apparve un sorriso feroce.


“Xuan Daozi, la tua base di coltivazione potrà essere superiore alla mia, e potrei non essere in grado di batterti in uno scontro, e uccidermi potrebbe risultarti molto semplice. Ma... hai il coraggio di provare?! Hai il coraggio anche solo di torcermi un capello?” Han Qinglei si alzò ringhiando, facendo aumentare vertiginosamente la propria energia. Ora era più potente di quanto non lo fosse stato nella Sfera del Vortice del Vento, ed era evidente che potesse quasi rappresentare una minaccia anche per chi si trovava nel Reame dello Pseudo-Dao.


Al prossimo avanzamento, sarebbe potuto persino essere in grado di sfidare un esperto dello Pseudo-Dao in una battaglia all'ultimo sangue!


“Ho bisogno di chiedere il tuo permesso per spostarmi da una parte all'altra nell'Ottava Montagna e Ottavo Mare?” Facendo frusciare la manica, si risedette sul suo sinistro trono di ossa.


L'espressione di Xuan Daozi si fece più cupa. Han Qinglei aveva una posizione speciale nell'Ottava Montagna e Mare, e Xuan Daozi non aveva alcun desiderio di farselo nemico. Tuttavia, Meng Hao era semplicemente troppo importante, e non poteva permettersi di perderlo. Dopo un momento di esitazione, guardò verso l'Anziano della Società del Dio Celeste, in piedi non molto distante, giunse le mani e si inchinò.


“Zhou Shi, posso richiedere il tuo aiuto?!” L'inchino profondo di Xuan Daozi e la sua espressione affabile lo facevano sembrare particolarmente sincero. “Ero in ottimi rapporti con il Patriarca Anima Nera e con Hong Chen. Noi tre avevamo unito le forze per dare la caccia a Meng Hao e ottenere vendetta, ma su entrambi si è abbattuta una catastrofe. Sono rimasto soltanto io, e giuro che troverò Meng Hao ed avrò la mia vendetta, lo ucciderò per vendicare Anima Nera e Hong Chen!” Le sue parole erano sincere e colme di fervore.


Il vecchio della Società del Dio Celeste parlò tra sé e sé per qualche momento, poi annuì. Alzò la mano destra per evocare un incantesimo, poi aprì gli occhi rivelandone il bagliore rosso sangue.


Meng Hao era rimasto al fianco di Han Qinglei. La sua espressione era neutra, ma il cuore era in allerta mentre guardava l'Anziano della Società del Dio Celeste.


Poco dopo, il vecchio abbassò la mano e disse, “Interessante. Deve essersi accorto della magia che usavo per rintracciarlo, e poi deve essersi dato alla fuga. Deve essere fuori da qui, ormai.”


Appena le parole lasciarono le labbra del vecchio, Meng Hao fece un sospiro di sollievo. Han Qinglei sbuffò, freddo, e poi proseguì stoicamente. In realtà, anche in quel momento era molto nervoso, non avendo preventivato che la nebbia si sarebbe diradata, rivelando che se né stesse andando.


Xuan Daozi sospirò dentro di sé, e si spostò di lato, permettendo a Han Qinglei di avvicinarsi all'uscita.


“Meng Hao è subdolo e scaltro. Se davvero riesce a scappare, sarà molto difficile poi trovarlo.... E inoltre, avrà il tempo di ristabilire la sua base di coltivazione. In quel caso, non sarà per niente facile per me affrontarlo da solo. Ma questa è una faccenda che non posso rivelare a nessuno!” L'espressione di Xuan Daozi si fece corrucciata, e lo sguardo gli cadde di nuovo sulla schiena di Han Qinglei. Poi guardò verso le sagome sfocate dei suoi seguaci.


Inizialmente, non aveva fatto alcun caso a loro. Dopotutto, Zhou Shi aveva parlato con la più totale sicurezza: era certo di quello che aveva detto.


Tuttavia, appena Xuan Daozi posò lo sguardo su un seguace in particolare nel gruppo attorno ad Han Qinglei, la sua Essenza tremò improvvisamente. Era stata una scossa leggerissima, ma gli fece sgranare gli occhi e martellare il cuore.


Non aveva tempo per riflettere più a fondo sulla questione, quindi fece un passo avanti e ruggì, “Non andrai da nessuna parte, torna subito qui!”


Con questo, stese in avanti il palmo, facendo comparire una gigantesca mano che si diresse ad afferrare non Han Qinglei, ma... Meng Hao!


Meng Hao si accigliò. Non era stato l'Anziano della Società del Dio Celeste a scoprirlo, ma Xuan Daozi. Questo di per sé era molto significativo, e fece improvvisamente riflettere Meng Hao sul motivo per cui Xuan Daozi gli stesse dando la caccia tanto accanitamente anche dopo la morte del Patriarca Anima Nera, e non potesse più usufruire dei suoi servizi come servo.


“È questo l'elemento chiave,” pensò con un sospiro. Mentre nella sua mente si affacciavano le idee più disparate, improvvisamente si rivelò, ridendo freddamente. Quasi nello stesso istante, Han Qinglei sbiancò e si voltò indietro.


“Meng Hao, sei tu! Dannazione, non posso credere che stessi facendo finta di essere uno dei miei seguaci!” Ruggendo, Han Qinglei fece un passo avanti e fece ondeggiare il braccio verso Meng Hao.


Una forza incredibile si scatenò verso di lui, colpendolo prima che potesse farlo Xuan Daozi. Si udì un'esplosione, e Meng Hao sputò sangue, ma approfittò della forza del colpo per sfrecciare lontano.


“Han Qinglei,” gridò Meng Hao, “ricordati le mie parole: non avrò pace finchè non sarai morto!” E con ciò, schizzò via il più velocemente possibile.


“Han Qinglei!!” disse Xuan Daozi, osservandolo. La messinscena era persino fin troppo evidente, ma comunque sembrava che ad Han Qinglei non importasse che Xuan Daozi se ne fosse reso conto.


Già mentre quest'ultimo si lanciava all'inseguimento di Meng Hao, gridò, “Signore e signori, Compagni Daoisti, vi prego di aiutarmi a catturare quest'uomo. La mia promessa è la stessa di prima!”


I coltivatori circostanti dell'Alleanza del Dio Celeste osservarono la scena con occhi scintillanti. Molti di loro volarono a cercare di bloccare la strada a Meng Hao. Due di loro erano nel Reame del Dao, nonostante non fossero Signori del Dao, ma solo coltivatori a Due Essenze!


L'improvvisa comparsa di Meng Hao provocò un enorme stupore nel vecchio della Società del Dio Celeste. Poi, nei suoi occhi brillò una luce strana, mentre fissava con più attenzione Meng Hao. Infine, capì.


“È decisamente una persona feroce e risoluta,” mormorò il vecchio.


Numerose persone si avvicinarono per cercare di bloccare il cammino di Meng Hao. Non poteva sfuggire ai due coltivatori del Reame del Dao a Due Essenze tanto facilmente, e anche Xuan Daozi si era fatto sempre più vicino con forte intento omicida. Se Meng Hao si fosse fermato per un solo istante, sarebbe stato catturato. Mentre si guardava intorno, si rese conto di essere davvero in una situazione difficile, come un uccello in gabbia con le ali tarpate.


Fu in quel momento che... ebbe luogo uno strano fenomeno quel mondo di tombe.




                                


                                



