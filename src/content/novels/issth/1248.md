---
title: Capitolo 1248 - Lasciando i 33 inferi!
pubDate: 2025-03-20T11:49:56.706Z
tags:
    - issth
---


2° cap del giorno, oggi recuperiamo tutti gli arretrati!


“Assumere una posizione di rilievo.” Il significato di quelle parole, e quello che rappresentavano, era diverso ora rispetto al tempo in cui era nel Clan Fang. Allora, avevano significato che doveva essere lui stesso a volare a vette prima sconosciute.


Meng Hao era un membro del Clan Fang, e il Principe Ereditario della sua stirpe. Suo padre aveva una base di coltivazione davvero alta, e Meng Hao poteva contare sul supporto degli Anziani della stirpe.


Proprio per questo, più che dire che aveva permesso alla sua stirpe di assumere una posizione di rilievo, era più corretto affermare che Meng Hao aveva semplicemente dimostrato di essere degno di farne parte.


La situazione nel Clan Meng... era diversa. Se lo avesse voluto, avrebbe potuto guadagnarsi una posizione di prestigio nel Clan, basandosi semplicemente sul livello della sua base di coltivazione. Ma non sarebbe servito a nulla, a meno di non restare per sempre con il Clan Meng nell'Ottava Montagna e Mare. Una volta che se ne fosse andato, la stirpe avrebbe dovuto attendere il ritorno di suo nonno, e si sarebbe ritrovata esattamente nel punto in cui era prima che arrivasse Meng Hao.


Assumere una posizione di rilievo con il Clan Meng significava... che tutta la discendenza doveva innalzarsi, non una singola persona.


Meng Hao stette lì, perso in tetri e profondi pensieri. Quella manciata di parole pronunciate da Meng Chen gli aveva fatto prendere in considerazione l'idea di rifiutare la stirpe di suo nonno, e così anche la profonda crisi che stava attraversando il clan. Il fatto che avessero solo un coltivatore nel Reame Immortale, del resto, la diceva lunga.


Significava che tutta la discendenza poteva essere spazzata via virtualmente in ogni momento.


In effetti, a nessun altro nel Clan sarebbe interessato della morte di Meng Chen, perchè virtualmente non aveva nessun impatto sul clan nel suo insieme. Ma per la sua stirpe, era un avvenimento disastroso.


L'unico coltivatore del Reame Immortale era morto...


“Come si è arrivati a questo?” pensò Meng Hao. Lui davvero non capiva come, in meno di mille anni, una stirpe così fiorente era andata in declino in quel modo. C'era un'unica risposta possibile.


“Tutti gli esperti più potenti sono morti, lasciandosi dietro solo vedove e orfani...” Meng Hao tremò a quel pensiero, con gli occhi iniettati di sangue e il cuore in preda a spasimi di dolore. Poteva immaginare benissimo quella situazione, e gli riempiva il cuore di senso di colpa.


Poi silenziosamente se ne andò lontano, ignorando il suo piano iniziale di andare a cercare Han Qinglei. Al momento, non aveva bisogno del suo aiuto per lasciare quel luogo. Meng Hao avrebbe usato l'identità di Meng Chen al posto della propria.


Trascorso il tempo che impiega un bastoncino di incenso a bruciare, per la necropoli si sentirono dei boati, e tutto iniziò a tremare mentre un'enorme frattura faceva la sua comparsa. Si sprigionò anche un terrificante potere di espulsione.


Stando ai ricordi di Avidità, era quella la strada per lasciare quel posto. C'era una piccola breccia aperta da una formazione dell'incanto, che, una volta alimentata dall'Essenza della forza vitale di Avidità, avrebbe permesso l'uscita.


Mentre i boati riecheggiavano, Meng Hao approfittò del potere di espulsione per sfrecciare attraverso la frattura. Era seguito da uno stupefatto Han Qinglei, che si era girato per gettare uno sguardo veloce alla spaccatura che riportava alla necropoli. Si era reso conto che le uniche persone buttate fuori erano lui e quel discepolo del Clan Meng.


Nessuna delle altre persone ne era emersa... nemmeno Meng Hao.


Questo lo portava ad un'unica conclusione.


“Morto? Impossibile!” Han Qinglei semplicemente non poteva credere che Meng Hao fosse morto lì dentro. Improvvisamente ripensò all'ultima volta che l'aveva visto, e a quanto fosse stata strana quella situazione.


Ad un tratto venne colto da un bruttissimo presentimento. Sospirando, si voltò a guardare il mondo intorno a sé, che era nuovamente avvolto dalle nebbie. All'interno vi si sentivano ruggiti e lo sprigionare di tecniche magiche da parte di coltivatori.


Guardò di nuovo verso il coltivatore del Clan Meng che era stato espulso dalla necropoli con lui. La ragione per cui poteva identificarlo tanto chiaramente come coltivatore del Clan Meng era che tutti i membri del clan che erano giunti in quel posto avevano basi di coltivazione nel Reame Immortale, e, in quel momento, Meng Hao aveva occultato la sua base di coltivazione portandola proprio a quel livello.


“Tutti gli altri sono morti, com'è possibile che sia ancora vivo...?” Pensò Han Qinglei con gli occhi che brillavano. Ma proprio mentre stava per mettersi a studiare Meng Hao con più attenzione, riecheggiò un ringhio furioso.


“Fame... così tanta fame...” Il suono era accompagnato da un suono metallico di catene. Un istante dopo, una catena di ferro nero sfrecciò fuori dalle nebbie, facendo andare in pezzi le montagne sottostanti e uccidendo alcuni coltivatori che erano finiti sulla sua strada.


Le nebbie ribollirono e poco dopo ne emerse un gigante, attorno al cui ventre enorme erano legate numerose catene di ferro.


Era circondato da numerosi coltivatori, inclusi esperti del Reame del Dao, ed erano tutti impegnati in una dura battaglia.


Nonostante il vecchio della Società del Dio Celeste se ne fosse andato dopo che Meng Hao e gli altri erano stati risucchiati nella necropoli, era evidente che altri coltivatori vi avessero fatto il loro ingresso, in cerca di buona fortuna.


“Che cos'è quello!?” rantolò Han Qinglei. Nonostante le nebbie rendessero difficile vedere bene, si riusciva a distinguere che il gigante fosse ricoperto da innumerevoli tentacoli pelosi, alcuni dei quali erano avvolti intorno alle catene di ferro mentre gli altri si agitavano in aria. Era davvero una vista sconcertante.


Al momento il gigante stava venendo assediato da numerosi coltivatori, la maggior parte dei quali sembravano raccogliere il sangue che sgocciolava dai tentacoli che circondavano quella creatura.


Han Qinglei, che era stato distratto da tutte quelle figure tra le nebbie, si voltò di nuovo, solo per scoprire che il coltivatore del Clan Meng se n'era andato. Guardò di nuovo verso la necropoli, poi fece un lungo sospiro e seppellì i suoi sospetti nel fondo del cuore, volando in alto verso l'uscita.


Nascosto nelle nebbie, Meng Hao guardò Han Qinglei dirigersi all'esterno. Lo seguì a capo chino, aspettando qualche momento dopo la sua uscita effettiva, prima di volarvi attraverso anche lui.


Non era un modo di alzare le proprie difese nei confronti di Han Qinglei, che in realtà era solo andato a salvarlo. L'amicizia che gli aveva dimostrato era qualcosa che Meng Hao non avrebbe dimenticato. Tuttavia, non era saggio che lo incontrasse nella sua identità attuale. Le sue speculazioni riguardo quanto era successo alla discendenza di suo nonno gli gravavano ancora pesantemente sul cuore.


Mentre Meng Hao si avvicinava all'uscita, qualcuno, da distante, vorticò senza controllo verso di lui. Era un coltivatore del Reame Antico, uno di quelli che prima stava attaccando il gigante e che ora aveva il volto cereo e tossiva sangue. Quel gigante tremendo aveva appena cercato di colpirlo, e le semplici ondate di pressione provocate da quel colpo lo avevano quasi ucciso. Fu spedito roteando a decine di migliaia di metri di distanza, facendolo finire proprio davanti a Meng Hao.


Meng Hao scartò di lato per evitarlo, poi continuò la sua risalita. Il coltivatore del Reame Antico era un uomo di mezza età, che si ripulì il sangue dalla bocca, lanciò un'occhiata spaventata lontano, e poi guardò Meng Hao.


“Reame Immortale? Davvero hai osato entrare in questo posto essendo solo un coltivare del Reame Immortale? A che setta appartieni?” Gli occhi del coltivatore brillavano mentre volava davanti a Meng Hao per bloccargli la strada.


“Levati di torno!” gli disse glaciale Meng Hao, senza rallentare minimamente.


“Come osi!” gli rispose l'uomo con un freddo verso di disapprovazione. “Stai forse cercando di morire?!” Sfrecciò verso Meng Hao, allungando la mano per afferrarlo. Meng Hao si accigliò, e i suoi occhi brillarono di intento omicida di fronte all'idea malata di quell'uomo. Tuttavia, prima che questi potesse solo avvicinarsi, l'aria si riempì di potenti boati.


Le nebbie intorno iniziarono a ribollire ed agitarsi. Contemporaneamente, agli occhi di Meng Hao si rivelò completamente il gigante assediato.


Era alto 3,000 metri abbondanti, ed aveva un ventre così grosso da sembrare una sfera, circondato da tentacoli che si contorcevano. Se non fosse stato per il fatto che aveva una testa e quattro arti sarebbe sembrato un globo.


Stringeva in mano un enorme randello, che faceva ondeggiare mentre ruggiva, “Fame... così tanta fame...”


Improvvisamente allungò la mano sinistra ed afferrò un coltivatore, infilandoselo in bocca. Lo masticò, facendo schizzare sangue ovunque, e poi lo ingoiò. Nel mentre, gli altri coltivatori circostanti osservavano la scena.


Meng Hao udì l'urlo raccapricciante dell'uomo, e poi guardò mentre veniva inghiottito. Subito dopo, uno dei tentacoli del gigante si accese di una luce brillante, come se al suo interno vi scorresse una sorta di liquido fatto di cristallo. Subito, gli altri coltivatori intorno, anche gli esperti del Reame del Dao, iniziarono ad attaccare quel tentacolo.


Risuonarono delle esplosioni, e il tentacolo venne fatto a pezzi, disperdendo intorno numerose gocce di quel fluido cristallino, che i coltivatori raccolsero.


Fu a questo punto che nelle orecchie di Meng Hao risuonò improvvisamente una voce fredda.


“Hai visto? Ora devi fare qualcosa per me. Useremo il tuo corpo per scambiarlo per un po' di quell'elisir di luna!” Non era altri che l'uomo di mezza età, la cui mano era schizzata come un fulmine ad afferrare Meng Hao. Questi non si degnò nemmeno di girarsi a guardarlo. Semplicemente puntò l'indice dietro di sé, facendolo barcollare fino a fermarsi, senza nemmeno che lo avesse sfiorato. L'uomo spalancò gli occhi, incredulo, mentre perdeva ogni controllo del suo corpo, e veniva legato dietro a Meng Hao.


I suoi occhi erano colmi di sorpresa, e il suo cuore di ondate di stupore.


Meng Hao si voltò a guardare il gigante, pensieroso. Improvvisamente, potenti boati riempirono l'aria mentre una straordinaria forza di espulsione si alzava dall'interno di quel mondo e impregnava il territorio.


Quella forza iniziò a spingere in aria i coltivatori. Allo stesso tempo, le nebbie si intorbidivano e prendevano la forma di numerosi volti feroci, che ruggirono sfrecciando in alto verso la folla di coltivatori.


Era come se stessero allontanando tutte quelle persone!


La cosa più stupefacente era che l'uscita aveva iniziato a restringersi, come se si stesse chiudendo.


Immediatamente, i coltivatori iniziarono a urlare e a volare in alto.


“Andiamo, l'uscita si sta chiudendo! Usciamo da qui!”


“I 33 Inferi restano aperti solo per un periodo limitato di tempo. Hanno un'apertura iniziale, una principale e un'ultima. Ognuna dura più della precedente. Andiamocene, avremo più possibilità dopo. Dalla notte dei tempi ad oggi, non si è più saputo nulla di coloro che sono rimasti indietro dopo che l'uscita si era chiusa!”


“È un vero peccato che questo cimitero sia così arido. Non c'era nessuna montagna di armi, e vi era stato sepolto un solo coltivatore, accanto a quello che è stato soppresso...” Le voci della folla riecheggiavano mentre tutti volavano verso l'uscita.


Il gigante li stava ancora attaccando, ringhiando. Il potere di espulsione si fece più intenso, e Meng Hao sfrecciò come un lampo verso l'uscita, trascinandosi dietro l'uomo di mezza età.


La folla si avvicinò all'uscita e stava per andarsene, quando il gigante all'improvviso li guardò tutti, aprì la bocca ed emise un ruggito tale da far tremare i Cieli e ridurre in frantumi la Terra. Rapidamente il suo corpo si gonfiò, e i suoi tentacoli velocemente si allungarono. Dopo appena un battito di ciglia era diventato impossibile vedere la sua testa o i suoi arti: sembrava una gigantesca sfera di 30,000 metri di diametro.


I coltivatori stupefatti guardarono come più di 10,000 tentacoli sfrecciavano come fulmini attraverso l'aria. Molti dei coltivatori furono troppo lenti e vennero catturati, per poi venire ingoiati da quelle bocche simili a crateri che si erano aperte in essi.


Erano tutti nel caos più totale: ormai l'uscita era solo il trenta percento della sua grandezza originale. Tutti vi sfrecciarono il più velocemente possibile, affrettandosi ad uscire; i tentacoli, invece, non si azzardarono a provarci, ma invece iniziarono ad attaccare quelli che non erano ancora scappati.


Un tentacolo sfrecciò verso Meng Hao, che, non appena questo gli fu sufficientemente vicino, mosse la mano nel gesto di afferrare qualcosa. Subito, il volto del coltivatore di mezza età tremò di paura e disperazione mentre Meng Hao lo lanciava verso il tentacolo, da cui venne consumato all'istante. Dopodiché Meng Hao si avviò con calma verso l'uscita. Nel mentre, si voltò a guardare quell'enorme gigante sferico di 30,000 metri di diametro con i suoi tentacoli che si contorcevano, e i volti feroci formati dalla nebbia.


Poi se ne andò.




                                


                                



