---
title: Capitolo 1258 - Sterminando il Clan Xu!
pubDate: 2025-03-17T11:17:35.059Z
tags:
    - issth
---


“L'Anima Nascente, l'Anima Nascente. L'Anima costituisce un aspetto fisico, mentre Nascente fa riferimento alla parte spirituale. Quindi, visto che quello che al momento state assorbendo per mezzo di tecniche di respiro è qi Immortale, che eccede di parecchio l'energia spirituale ordinaria... teoricamente parlando, dovreste essere in grado di raggiungere il livello di Anima Nascente molto più in fretta!” Meng Hao parlava sommessamente, continuando a condividere la sua comprensione del Reame Spirituale.


Aveva appena usato una grande quantità di giade Immortali per creare un'enorme area al solo scopo di permettere a tutte quelle persone di assorbire il qi Immortale. In tutta la Sfera della Montagna e del Mare, solo poche persone sarebbero state in grado di fare qualcosa del genere. Più precisamente, gli unici in grado di una cosa di simile sarebbero stati Signori della Montagna e del Mare.


Nemmeno le grandi sette avrebbero potuto permetterselo, soprattutto perchè... non ne sarebbe valsa la pena. Le sette avevano sempre numerose fazioni in competizione tra loro e interessate a perseguire i propri interessi, e quindi non avrebbero mai acconsentito ad una spesa del genere.


Era vero che Meng Hao amava il denaro, ed aveva sempre sognato di essere ricco. Ma i sentimenti e l'onore erano importanti per lui, e nulla avrebbe mai superato il valore che dava alla famiglia.


Quindi, non fu per niente sfiorato dalla sofferenza che generalmente gli dava lo spendere soldi. Se fosse servito a far assumere una posizione di rilievo alla linea di sangue di suo nonno, allora ne sarebbe valsa la pena.


Mentre continuava il suo sermone, alcune delle persone tra coloro che lo stavano ascoltando sperimentarono un avanzamento della loro base di coltivazione. In quel momento, si sentirono dei boati. Negli occhi di Meng Hao brillava una strana luce, e sul suo viso si era aperto un leggero sorriso mentre gli Imp Baccello-Nero tornavano indietro in volo. Dopo aver disegnato diversi cerchi nell'aria, iniziarono a lasciar cadere al suolo numerose borse da trasporto. Poco dopo ce n'erano talmente tante che sembrava ne stessero piovendo...


Le donne nel Palazzo della Linea di Sangue osservarono la scena ad occhi spalancati.


Meng Hao aveva un'espressione molto austera mentre restituiva loro lo sguardo, continuando a parlare.


“È necessario che ricordiate che noi coltivatori non dobbiamo mai sprecare alcuna risorsa a nostra disposizione. Se in una delle vostre avventure vi imbattete in qualcosa, ma non ne approfittate, sarà lo stesso che averla persa. Questo è il principio fondamentale che dobbiamo sempre tenere nel cuore! [1]


“Non sprecate denaro, non vivete nel lusso! Se avete una possibilità di guadagnare anche solo una pietra dello spirito, non lasciatevela sfuggire!” Tutti i presenti pendevano labbra di Meng Hao, e i loro occhi brillavano di un fervore adorante. Appena le donne udirono le sue parole, se le fissarono bene a mente. Apparentemente, anche le loro personalità ne furono influenzate, e gradualmente... i loro occhi iniziarono a brillare luminosi.


Meng Hao era compiaciuto dall'espressione di quegli occhi, nonostante non si fosse preso il tempo di riflettere sulle conseguenze comportate dall'avere un intero gruppo di persone modellate a sua immagine... Ad ogni modo, sentiva nel profondo che quel gruppo stava diventando sempre più di suo gusto.


Le tre anziane, intanto, osservavano tutto ad occhi spalancati, così come i due Zii di Meng Hao.


“Questo...” disse uno dei prozii di Meng Hao.


“Assomiglia così tanto alla piccola Lili...” disse la nonna di Meng Hao con un sorriso sardonico. Dopo averci pensato un attimo, lasciò che le cose proseguissero come stavano andando. “Con lui qui, nel Clan Meng... avremo decisamente bisogno di cambiare un po' di cose.”


Fuori, nel cortile, Meng Hao fece ondeggiare la mano, e le borse fluttuarono davanti agli altri membri del clan, finché ognuno non ne aveva diverse.


“Bene, potete tenere queste borse da viaggio per voi. Io me ne andrò per un po' a cercare altre risorse per la coltivazione.” Con ciò, Meng Hao si alzò in piedi, fece un passo avanti, e svanì. Riapparve tra le nebbie, e gli imp Baccello-Nero volarono intorno a lui con sguardi amichevoli. Meng Hao fece ondeggiare la manica per raccoglierli tutti, poi fece un altro passo, svanendo e riapparendo in alto nel cielo. Nei suoi occhi brillava una luce fredda mentre puntava con lo sguardo il centro del continente, e... il Clan Xu!


Aveva pianificato di sterminare tutto il clan, ma poi sua nonna si era svegliata, e questo aveva causato un leggero ritardo. Meng Hao aveva osservato attentamente quanto era avvenuto pochi momenti prima, quando gli imp, fuori della nebbia, avevano spazzato via quei coltivatori.


“Tutti quelli che hanno un problema con la linea di sangue di mio nonno hanno un problema anche con me,” disse freddamente. Poi si trasformò in un fascio di luce che sfrecciò rombando verso il Clan Xu.


Nel cuore del Palazzo degli Antenati del Clan Xu, in una camera nascosta, un uomo dai capelli rossi sedeva a gambe incrociate. Improvvisamente aprì gli occhi e rabbrividì. Nel suo cuore si era insinuato un terribile presentimento, come se una grande calamità si stesse per abbattere su di lui.


La sua base di coltivazione era ben oltre il grande cerchio del Reame Antico, ed era già quasi dentro il Reame del Dao. In effetti, avrebbe potuto compiere l'ultimo mezzo passo in qualsiasi momento. Tuttavia, era molto simile al Guru Nuvola Celeste, che Meng Hao aveva incontrato su un asteroide nella Nona Montagna e Mare, e non si sentiva abbastanza sicuro di sé per tentare.


Quindi, non sarebbe così preciso affermare che sarebbe potuto entrare nel Reame del Dao in qualsiasi momento avesse voluto, ma sarebbe più accurato dire che in qualsiasi momento avrebbe potuto forzare la sua entrata nel Reame dello Pseudo-Dao!


Quest'uomo era Xu Yushan, capo del Clan Xu. La sua base di coltivazione era ciò che l'aveva reso capo del clan, e la ragione per cui il Clan Xu era riuscito a diventare un clan vassallo e occupare uno dei continenti nel Clan Meng.


“Che sta succedendo... è possibile... QUELLA linea di sangue del Clan Meng?” L'espressione del vecchio dai capelli rossi ebbe un sussulto e poi si fece accigliata.


“Impossibile. Quella linea di sangue è praticamente scomparsa. In effetti, è proprio per questo che io resto di stanza qui, per tenerli d'occhio e assicurarmi che invece che essere spazzati via in un istante, spariscano lentamente nel nulla. In poche centinaia d'anni, la missione sarà compiuta.”


Restò per un momento seduto, immerso nei suoi pensieri, poi improvvisamente il suo viso ebbe un sussulto. Senza alcuna esitazione o ripensamento, schiacciò un contenitore di giada e poi scomparve.


In quell'esatto momento tutto venne scosso violentemente da un'esplosione in grado di far tremare i cieli e fare a pezzi la terra.


Un'enorme mano, grande almeno 30,000 metri, si stava abbattendo dall'alto, ed era talmente realistica che vi si potevano riconoscere le linee del palmo. Scese ad una velocità talmente elevata che intorno ad essa si formarono delle fiamme, e quando si abbatté a terra, incenerì tutto quanto si era trovato nella sua strada.


Mentre scendeva, molte pagode all'interno del Palazzo degli Antenati del Clan Xu crollarono sotto la sua pressione. Gli edifici vennero rasi al suolo, avvolti dalle fiamme, e i coltivatori che si trovavano nel palazzo guardarono scioccati la scena. Era come se fosse giunta la fine del mondo.


“Che cos'è?!?!”


“Un agguato!!”


“Que-quella mano, a chi appartiene? Cieli...” I coltivatori nel Palazzo degli Antenati del Clan Xu erano completamente scioccati, ed iniziarono a tremare a causa di quell'incredibile volontà di sterminio che gravava su di loro.


La mano si era abbattuta sul palazzo, distruggendo in un battito di ciglia innumerevoli edifici e facendo propagare in tutte le direzioni una potente onda d'urto. La terra tremò come colpita da un fulmine, e tutto il Clan Xu si trasformò in un'unica grande rovina che aveva preso la forma di una mano.


Le fiamme infuriavano ovunque, bruciando qualsiasi cosa fino a carbonizzarla...


Nonostante tutto, non vi furono molti morti tra i coltivatori. Meng Hao non era un assassino a sangue freddo, e grazie al livello della sua base di coltivazione, il senso divino sul suo palmo gli permetteva di individuare esattamente chi all'interno del Clan Xu nutriva cattive intenzioni nei confronti della linea di sangue di suo nonno.


Tutti quei coltivatori ostili vennero uccisi, e dall'interno del mare di fuoco risuonarono le loro urla raccapriccianti. Gli altri coltivatori, invece, videro soltanto le proprie basi di coltivazione sigillate dalle fiamme, ma non vennero feriti fisicamente.


La terra continuava a tremare violentemente, e quell'enorme impronta nel suolo era estremamente scioccante.


La figura indistinta del Patriarca del Clan Xu si materializzò all'interno delle rovine che si trovavano dentro il segno del palmo, tossendo grandi boccate di sangue. Il Patriarca si guardò intorno con il volto cereo, posando lo sguardo prima verso i membri sopravvissuti del clan, e poi alle rovine. Quindi gettò indietro la testa, ruggendo ferocemente.


Alzando lo sguardo, potè vedere Meng Hao fluttuare nell'aria e irradiare un'intensa freddezza. Bastava considerare quello che era riuscito a fare con un singolo colpo della sua mano per rendersi conto che fosse un individuo terrificante. Il Patriarca del Clan Xu sogghignò amaramente, chiedendogli, “Chi sei tu?!?!”


Intanto, non perse tempo e iniziò a far aumentare sensibilmente la propria base di coltivazione.


“Sono Meng Chen!” gli rispose freddo Meng Hao. Non voleva coinvolgere il Clan Meng nei suoi problemi con l'Alleanza del Dio Celeste, quindi decise di non usare la sua vera identità.


Il Patriarca del Clan Xu rise amaramente. Non gli credeva nel modo più assoluto, ma non aveva importanza. Fece esplodere il potere della sua base di coltivazione, e nell'aria iniziarono a formarsi delle nuvole mentre la Tribolazione Celeste del Reame del Dao cominciava a scendere.


Vedendola, l'espressione di Meng Hao ebbe un sussulto. Poi ondeggiò l'indice destro, facendo distorcere l'aria, e sprigionando increspature simili ad onde. Queste gradualmente si trasformarono in un enorme lupo, dall'aria estremamente autoritaria, che ululando si gettò all'attacco del Patriarca.


Fu su di lui in un battito di ciglia, prima che potesse arrivare la Tribolazione Celeste. Il Patriarca del Clan Xu contrattaccò ferocemente, ma non riuscì ad evitare di essere ingoiato in un solo boccone da quel lupo titanico.


La Tribolazione Celeste, avendo perso il suo scopo, iniziò subito a dissolversi, e il cammino che era apparso svanì.


Meng Hao fece ondeggiare la manica. Ignorando ogni cosa sottostante, si girò e scomparve.


Passò del tempo. Verso sera, sopra le terre vicine a dove si trovava la linea di sangue del nonno di Meng Hao apparvero altri fasci di luce. Queste persone avevano un aspetto diverso rispetto ai coltivatori del Clan Xu, e infatti appartenevano al Clan Meng.


Venivano dalla settima delle nove linee di sangue del Clan Meng, e rappresentavano un gruppo potente, ma non erano venuti in molti. Tra di loro vi era un coltivatore nel grande cerchio del Reame Antico e un altro nello stadio avanzato del Reame Antico, due di loro erano nello stadio intermedio del Reame Antico, quattro in quello iniziale, e c'erano diverse dozzine di Immortali.


Un simile gruppo era decisamente un gruppo potente, in grado persino di decidere da solo le sorti di una guerra, a meno di trovarsi contro un esperto del Reame del Dao. In quel momento, l'uomo alla guida del gruppo, volava infuriato, emanando un intenso intento omicida.


Mentre il gruppo lo seguiva in volo, i venti ululavano e colori lampeggiavano nel cielo. Improvvisamente si udì risuonare la furiosa voce del vecchio.


“Xu Yushan, vieni fuori immediatamente!”


Quella voce esplosiva echeggiò numerose volte, dando così l'impressione di provenire da più di una persona. Un vento impetuoso infuriò nella valle, portando via le nuvole e facendo scuotere tutto.


Il vecchio fluttuava a mezz'aria con atteggiamento arrogante. Dal suo punto di vista, il modo migliore di gestire la situazione era chiamare il capo del clan vassallo di guardia in quel luogo, e fargli sopprimere quella linea di sangue ribelle dai minuti contati.




[1. Queste considerazioni sull'aver perso tutto ciò di cui non si approfitta erano originariamente state fatte a Meng Hao da sua madre nel capitolo 1167. Da allora lui le ha ripetute diverse volte]
                                


                                



