---
title: Capitolo 128 - La Sesta Matrice di Li Daoyi
pubDate: 2025-03-17T11:17:34.782Z
tags:
    - issth
---


Insieme a Meng Hao, che trasportava il suo mastino, dalla quinta matrice uscì anche Wang Lihai. La sua Divinità di Sangue, la testuggine Xuanwu dall'aspetto feroce, era coperta di ferite.


Davanti a loro c'era Li Daoyi, che ancora non aveva superato la sesta matrice.


Alle loro spalle, altre cinque persone erano bloccate nella quinta matrice.


Lo sguardo di Wang Lihai si posò su Meng Hao e i suoi occhi si strinsero leggermente. Poi si sedette di lato a gambe incrociate. Non appena emerse dalla matrice, il potere del cielo e della terra presente nell'area circostante fluì in Meng Hao, che poi lo dirottò verso il mastino morente.


Meng Hao estrasse un'incredibile quantità di elisir medicinali, dandoli al mastino per aiutarlo a riprendersi.


Fortunatamente, sulla piattaforma l'energia spirituale era abbastanza densa, soprattutto quella all'esterno della quinta matrice. Il mastino assorbì la densa energia di Meng Hao e, pian piano, le sue ferite iniziarono a rimarginarsi e le ossa spezzate si aggiustarono. Dopo poco il mastino non era più in punto di morte. Avendo recuperato un po' di energia, leccò la mano di Meng Hao e lottò per rialzarsi e iniziare ad assorbire autonomamente energia spirituale.


All'esterno, tutto il Dominio Meridionale era in fermento. Circa diecimila paia di occhi erano fissi su Meng Hao e Wang Lihai, l'aria era carica delle discussioni concitate.


Il tempo passò. Sette giorni dopo, Song Jia uscì barcollando dalla quinta matrice. La sua Fenice di Sangue non emerse con lei...


Si sedette immediatamente a gambe incrociate. Poco dopo, un fascio di luce verdastra s'innalzò dall'altare di pietra verde e si diresse verso Song Jia, che sputò un po' di sangue della sua base di Coltivazioni. Una farfalla del colore del sangue apparve magicamente e cominciò a svolazzarle intorno.


Vedendo ciò, Meng Hao dedusse che la sua Divinità di Sangue dovesse essere morta. Non sapeva come avesse fatto a superare la quinta matrice, ma, qualunque cosa fosse successa, ora aveva la possibilità di scegliere una nuova Divinità di Sangue.


Passarono altri giorni e Wang Lihai finì di meditare. Con espressione determinata, entrò nella sesta matrice. Song Jia rimase seduta a lungo prima di seguirlo.


Uno dopo l'altro, gli altri contendenti emersero dalla quinta matrice. Tutti tranne il discepolo della Setta del Gelo Dorato, che non uscì più: era il primo partecipante a morire nel torneo dell'Eredità dell'Immortale di Sangue.


Dopo la sua morte, un altro Coltivatore entrò nel luogo dell'Eredità, ma, considerato che tutti gli altri avessero già superato la quinta matrice, non avrebbe avuto alcuna possibilità di aggiudicarsi l'Eredità, a meno che non avesse una buona sorte tale da sfidare i cieli. Semplicemente non aveva abbastanza tempo.


La morte del discepolo della Setta del Gelo Dorato fece tentennare quello della Setta del Fato Viola, che rimase pensieroso per un po' sulla piattaforma al di fuori della quinta matrice. Passò parecchio tempo prima di decidere di andarsene, non abbastanza sicuro delle sue capacità per superare la sesta matrice. Quella era l'ultima opportunità concessa per uscirne vivo.


Dopo aver pensato ancora più a lungo, anche il discepolo della Setta della Spada Solitaria decise di andarsene, pensando che sarebbe stato poco saggio continuare.


Il discepolo della Setta del Demone di Sangue, quello che assomigliava a un Wang Youcai più giovane di sette od otto anni, emerse con espressione impenetrabile dalla quinta matrice e immediatamente si sedette per alcuni giorni ad assorbire energia spirituale. Poi, insieme alla sua Divinità di Sangue dalla forma umana, seguì Li Daoyi, Wang Lihai e Song Jia nella sesta matrice, aggiudicandosi la quarta posizione.


Nelle nove matrici del torneo dell'Eredità dell'Immortale di Sangue, sembrava che la difficoltà aumentasse in maniera esponenziale, soprattutto dopo la quarta matrice. Anche coloro che si erano preparati attentamente, andavano incontro a molte difficoltà.


Questo era vero in particolar modo per la sesta, settima, ottava e nona matrice. Durante i sette tornei precedenti, solo una persona era riuscita a mettere piede nella nona matrice.


E quella persona era un Prescelto del Clan Li!


Oltre a lui, solo tredici partecipanti erano riusciti a superare la sesta matrice e solo sette avevano superato la settima.


Dalla sesta matrice il livello di difficoltà, e quindi la possibilità di essere eliminati, aumentava in maniera brutale. Per questo, molti abbandonavano dopo la quinta matrice: il loro obbiettivo non era quello di aggiudicarsi l'Eredità, ma sottoporsi a quel particolare allenamento.


L'esperienza acquisita nel torneo dell'Eredità dell'Immortale di Sangue era qualcosa che pochi Coltivatori avevano l'opportunità di ottenere.


Passarono ancora diversi giorni e finalmente Meng Hao riaprì gli occhi. L'energia spirituale che lo circondava si era quasi completamente dispersa e il secondo pilastro del Dao dentro di lui era completo al novanta per cento. Dopo aver oltrepassato il sesto portale sarebbe stato in grado di completarlo.


Il mastino era di fronte a lui, ripresosi completamente dalle ferite e molto di buonumore. Ancora una volta la sua base di Coltivazione era cresciuta, era ormai a metà della Formazione del Nucleo. Il corpo era lungo quindici metri e sembrava una piccola montagna. I suoi occhi rossi brillavano selvaggi e la pelliccia era lunga e setosa. I denti lunghi e terrificanti luccicavano brillanti.


I suoi artigli erano decisamente terrificanti, lunghi quanto il volto di una persona e abbastanza potenti da squarciare la terra.


Quando Meng Hao si alzò, il mastino sembrava davvero euforico. Meng Hao avanzò e la sua sagoma simile a una montagna lo seguì. Il suo aspetto era un assalto ai sensi, carico di potere, facendo sì che i cuori delle migliaia e migliaia di spettatori nel Dominio Meridionale tremassero al guardarlo. Era una scena che sarebbe rimasta impressa nei loro ricordi per sempre.


"La sesta matrice..." Meng Hao la fissò e fece un respiro profondo, poi riportò lo sguardo sul mastino. La sua espressione feroce scomparve all'istante, sostituita da una vezzosa: abbassò il capo perché Meng Hao potesse accarezzarlo. Chiuse gli occhi soddisfatto.


"Ti porterò con me fuori di qui!" disse Meng Hao, sorridendo mentre guardava l'espressione felice del mastino. I suoi occhi erano carichi di determinazione. Accarezzando la sua testa un'ultima volta, avanzò, entrando nella sesta matrice. Il corpo del mastino si tramutò in un lampo di luce mentre lo seguiva.


La sesta matrice!


In questo mondo, il cielo era carico di tuoni e fulmini. Non appena Meng Hao entrò, il rumore dei tuoni gli aggredì le orecchie. Immediatamente gli fu chiaro che quel mondo non era molto grande.


Il terreno era un acquitrino fangoso che emanava un fetore di morte e decadenza. In lontananza... si stagliava un tempio enorme e antico. Il tempio era nero come la pece e accanto s'innalzava una statua gigantesca, che indossava una semplice tunica e levava la mano destra verso il cielo. La mano sinistra poggiava sull'elsa di una spada.


La spada... fluttuava a mezz'aria.


Il tempio sembrava quasi primordiale ed emanava un'aria antica. Da lontano sembrava quasi una montagna. I fulmini si scagliavano sul tempio, quasi a volerlo distruggere, come se non ne approvassero l'esistenza.


I lampi di luce illuminavano la melma sul terreno. Innumerevoli braccia emaciate spuntavano dalla fanghiglia, allungandosi e agguantando qualcosa.


In mezzo al fango erano visibili anche dei volti, dalle cui bocche fuoriuscivano urla disperate. Erano uomini e donne, vecchi e giovani. Dai loro visi spuntavano dei tentacoli che oscillavano avanti e indietro...


Meng Hao osservò tutto quello che lo circondava e, anche se quel mondo non gli era familiare e non aveva mai visto il tempio che si stagliava in lontananza, poteva indovinarne il nome.


"Destino..." Le urla riecheggiarono dai volti nel fango, migliaia di voci fuse insieme. Sembravano essere cariche di furia contro i cieli, di persone che erano morte contro la loro volontà. La loro rabbia non si sarebbe placata, non importava quanti anni sarebbero passati. Era parte del nome del loro Clan.


Destino!


Il Clan dell'Antico Destino, mai tollerato dalla volontà dei Cieli. Per sterminarli era stata mandata la tribolazione, ma il Clan era deciso a non morire. Concentrarono tutto il potere del Clan a formare un tempio sacro. Reclamarono quella terra e sfidarono i cieli. La terra non poteva essere colpita, né il tempio distrutto. Il Clan del Destino non poteva essere completamente sterminato!


Sul punto più alto del tempio c'era un enorme tamburo, di colore nero, come se fosse stato tinto con il sangue ancora e ancora nel corso di innumerevoli anni.


In basso, vicino alla gigantesca statua, c'era invece una porta, semiaperta. Un bagliore intenso trapelava dall'apertura, illuminando le incisioni di varie creature feroci che decoravano l'entrata.


Un'antica voce rimbombò come un tuono: "Se vuoi ottenere la mia Eredità, allora entra nel mio tempio!" Risuonò al di sopra delle urla, sovrastando ogni cosa.


Gli occhi di Meng Hao lampeggiarono e, al suo fianco, il mastino lungo quindici metri che sembrava una montagna scoprì le zanne affilate come rasoi e si guardò intorno. Dal profondo della gola gli sfuggì un basso ruggito, mentre i suoi occhi brillavano feroci. La sua struttura robusta, la setosa pelliccia cremisi, insieme agli speroni che gli fuoriuscivano dalle ossa, facevano sì che chiunque lo guardasse rimanesse attonito.


I tuoni rimbombavano e i fulmini squarciavano il cielo costantemente, illuminando la terra. Il corpo di Meng Hao si tramutò in un fascio di luce multicolore mentre volava nell'aria, dirigendosi subito verso l’antico tempio. Dietro di lui il mastino lanciò un ruggito e lo seguì.


Non appena i due si levarono in volo, le braccia distese si allungarono e, in un battito di ciglia, raggiunsero Meng Hao, fin quasi al punto di afferrarlo.


Si lasciò sfuggire uno sbuffo freddo e diede un colpetto alla sua borsa da trasporto. Le due spade di legno volarono fuori, vorticandogli intorno a gran velocità. Il sangue schizzava ovunque mentre le mani venivano mozzate prima ancora di poter avvicinarsi a Meng Hao.


Il sangue nero cadde come pioggia. Un odore nauseabondo saturava l'aria dell'intero mondo. Il corpo del mastino si illuminò di un bagliore rosso e nessun braccio riuscì a toccarlo: venivano subito fatti a pezzi.


Però, anche se Meng Hao e il mastino si muovevano velocemente, quando giunsero quasi a metà strada, un suono stridulo e disperato si levò dai volti immersi nella melma. I verdi tentacoli parassiti che crescevano sui loro visi si drizzarono, uno a uno. Poi si tramutarono in un numero incalcolabile di punte acuminate che si scagliarono contro Meng Hao.
                                


                                



