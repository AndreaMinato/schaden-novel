---
title: Capitolo 1297 - Uno scontro finale straordinario!
pubDate: 2025-06-18T07:46:00.866Z
tags:
    - issth
---


Capitolo sponsorizzato, ringraziamo M!
8 in coda (M),
0/1 sponsorizzazioni 1 euro a capitolo,
-Schadenfreude


Era accaduto tutto in un batter d'occhio!


Il Signore Bianco, Signore della Settima Montagna e Mare, al picco delle 5-Essenze, aveva vissuto innumerevoli battaglie, ma non avrebbe mai immaginato che Meng Hao... sarebbe stato così spietato!


Meng Hao lo aveva attaccato ripetutamente, a costo di venire ferito, di far frantumare la sua pietra stellare, di vedere distrutta il suo roc azzurro e di subire gravi ferite interne, al punto che il sangue gli colava dagli angoli della bocca.


Tutto ciò... era stato solo per avere la possibilità di scagliare questa lancia scioccante!


Meng Hao non aveva esitato a farsi ferire pur di cogliere quell'opportunità, perché sapeva bene il divario che lo separava dal Signore Bianco. Non enorme, ma a quel livello di coltivazione, anche una minima differenza poteva decidere tra vittoria e sconfitta, tra vita e morte!


E ciò che Meng Hao voleva non era solo vincere, ma... uccidere il suo avversario e sopravvivere!


Non c'entravano inimicizie o odio. L'unico modo per porre fine alla guerra era uccidere il Signore Bianco. Allora nonno Meng sarebbe stato al sicuro. Inoltre, le increspature che si sarebbero scatenate prima della sua morte erano proprio ciò che serviva per riportare indietro l'anima di suo nonno.


Per questo aveva scelto di usare quella lancia. Anzi, la personalità di Meng Hao era tale che non aveva esitato a sacrificare persino la preziosa lancia sbloccata da Avidità!


La distruzione di quella lancia era stata solo un diversivo per scatenare l’Arma Demoniaca della Tombasolitaria, che ora volava dritta verso la fronte di Signore Bianco, esplodendo. Il Signore Bianco non ebbe nemmeno il tempo di reagire prima di… venire infilzato!


Riecheggiò un rumore di qualcosa che si lacerava e poi dei crepitii, mentre il suo cranio si frantumava. L’Arma Demoniaca della Tombasolitaria si conficcò direttamente nella fronte di Signore Bianco!


Tuttavia Meng Hao non mostrò alcun segno di sollievo. La sua espressione invece si alterò e le sue pupille si contrassero.


Perché, nonostante la fronte di Signore Bianco fosse stata trafitta e i suoi occhi si fossero spenti, all'improvviso parlò.


"Inno Eterno dell'Imperatore Verde.” Nel momento in cui quelle parole uscirono dalla sua bocca, un'aura esplose da lui, un'aura che Meng Hao riconobbe fin troppo bene.


Assomigliava incredibilmente... all'aura dello Strato Eterno!


Mentre quell'aura si sprigionava, la carne sulla fronte di Signore Bianco iniziò a contrarsi. Allo stesso tempo, l'energia si diffuse su Tombasolitaria e poi verso Meng Hao.


Per il Signore Bianco, quell'aura era potere rigenerativo, ma per Meng Hao era come una belva furiosa. E intanto, il suo stesso Strato Eterno ruggì con furore. Era chiaro: le due energie erano incompatibili come acqua e fuoco!


Dopotutto, lo Strato Eterno di Meng Hao era stato ottenuto percorrendo la via della Perfezione fino all'estremo, e poi fondendolo con la Larva Cieca. Ma alla radice, aveva comunque legami con le Scritture della Montagna e del Mare.


Proprio mentre Meng Hao stava per ritirare la lancia, il Signore Bianco la afferrò e lo fissò negli occhi. Una luce feroce brillò nel suo sguardo e l’aura eterna attorno a lui si intensificò. Sorprendentemente, un’antica scrittura illusoria si manifestò dietro di lui e su di essa c’erano cinque parole!


Scritture di Montagna e Mare!


Mentre il sutra si apriva, l'aura di Signore Bianco cresceva.


Quasi nello stesso momento in cui la protezione delle antiche scritture si manifestava, lo Strato Eterno di Meng Hao esplose in una furia ancora maggiore. All’improvviso un grido acuto, simile a quello di un baco da seta, riecheggiò dal suo corpo e dietro di lui apparì un'immagine illusoria agghiacciante.


Era... la Larva Cieca!


Nota traduzione: la Larva Cieca l’ultima volta è stata menzionata nel capitolo 693, quando Meng Hao l’ha usata per ottenere lo Strato Eterno.


Era la prima volta, da quando si era fusa con il suo Strato Eterno, che si manifestava così. Appena divenne visibile, fissò Signore Bianco ed emise un ululato.


Signore Bianco sussultò, scioccato, rendendosi conto che anche Meng Hao... aveva coltivato parte delle Scritture di Montagna e Mare!


"Una versione incompleta, eh?" Disse sbuffando freddamente il Signore Bianco. Tuttavia era comunque scioccato. Poteva percepire la violenza esplosiva nel suo Inno Eterno dell’Imperatore Verde e come desiderava attaccare la Larva Cieca dietro Meng Hao per combattere fino alla morte.


Meng Hao spalancò gli occhi, capendo che l'avversario voleva rubargli l'arma. Non era tipo da lasciarsi sottrarre nulla, così pronunciò una sola parola:


"Esplodi."


E l’Arma Demoniaca Tombasolitaria scoppiò con un boato assordante. Signore Bianco fu ferito di nuovo, ma con l'aura eterna al lavoro, iniziò subito a rigenerarsi.


Il Signore Bianco fissò Meng Hao, poi indietreggiò per curarsi e guadagnare tempo. Prima non l'aveva sottovalutato, ma ora... il desiderio di ucciderlo era più forte che mai. Era passato tantissimo tempo dall'ultima volta che aveva sentito la morte così vicina.


Se non fosse stato per la profondità della sua abilità divina, quell’affondo alla fronte, pur non uccidendolo, lo avrebbe ferito gravemente.


Dopo l'esplosione, Tombasolitaria si trasformò in vapori neri che tornarono a riunirsi attorno a Meng Hao.


"Le Scritture di Montagna e Mare..." Mormorò Meng Hao, con un'espressione cupa. Per quanto ne sapeva, erano la fusione delle tre grandi scritture classiche del regno di Montagna e Mare.


Evidentemente, il Signore Bianco le aveva coltivate, ma ad un livello molto più alto. Meng Hao aveva usato frammenti e le aveva adattate come poteva.


Nota traduzione: come breve promemoria, Meng Hao ha ottenuto le Sublimi Scritture Spirituali nella setta dell’Affidabilità. Lo hanno portato alla via della Perfezione, permettendogli di arrivare all’Eterno.
Le Scritture Spirituali Sublimi sono state descritte come uno dei tre grandi classici, insieme alle scritture della Divinità del Dao e le Scritture della Recisione Celeste.


Eppure, sentiva che se il suo Strato Eterno avesse potuto fondersi con l'Inno Eterno dell'Imperatore Verde del nemico... sarebbe salito di un intero livello!


"Esiste forse qualcosa oltre l'Eterno?" Pensò con gli occhi che brillavano. All’improvviso aveva un motivo in più per uccidere il Signore Bianco!


La ferita sulla fronte di Signore Bianco stava guarendo rapidamente e sembrava che in pochi istanti sarebbe scomparsa. Gli occhi di Meng Hao lampeggiarono, e fece due passi avanti: il sesto e il settimo.


Non appena il settimo passo toccò il suolo, l'energia di Meng Hao esplose. Qualcosa di simile ad un ruggito riecheggiò ai confini della volta stellata e un piede terrificante apparì all’improvviso. Sembrava un pianeta che discendeva dall’alto, causando enormi rimbombi mentre incombeva sul Signore Bianco!


Era l'abilità che aveva imparato da Su Yan, ancora nella sua borsa da trasporto... i Sette Passi Divini!


Quando quel piede apparve nel cielo, il volto di Signore Bianco si scompose ancora, incredulo.


"I Sette Passi Divini?! Impossibile!" Sorprendentemente, riconobbe questa particolare magia daoista. All’istante si morse la punta della lingua e sputò sangue.


Quel sangue si espanse all'istante, trasformandosi in un mare scarlatto che si scagliò contro il piede in arrivo.


Nell'esplosione che ne seguì, Meng Hao sfruttò l'onda d'urto per scattare in avanti e l’intento omicida nei suoi occhi si intensificò. Mosse la mano sinistra e la gelatina di carne apparve. Mentre si lamentava, si trasformò in un'armatura che lo avvolse. Poi, la sua mano destra si tese, e lo specchio di bronzo divenne un raggio multicolore, fondendosi con il pappagallo brontolone per trasformarsi in... un'Arma da Battaglia nera come la pece!


Non appena l'arma apparve, il desiderio di combattere di Meng Hao esplose. Il cielo stellato si oscurò e il vuoto tremò. La sua aura omicida raggiunse vette mai viste mentre sferrava un fendente verso Signore Bianco in fuga.


"MUORI!" Ruggì.


La sensazione di crisi mortale che invase Signore Bianco era indescrivibile. Superava di gran lunga quella provata quando era stato trafitto da Tombasolitaria.


Ma c'era una differenza: l’Arma Demoniaca di Tombasolitaria era arrivata all'improvviso, senza preavviso. Questa volta, per quanto il pericolo fosse maggiore, almeno aveva un attimo per prepararsi.


Sfortunatamente per lui... il Signore Bianco era ancora nel mezzo della rigenerazione con l'Inno Eterno dell’Imperatore Verde. Non poteva usare il suo massimo potere, e uno sguardo feroce gli illuminò gli occhi.


Fissando Meng Hao, urlò: "Annientamento!"


In quel momento, onde di Essenza si manifestarono: erano le increspature dell'Essenza dell'Annientamento!


"Essenza del Potere!" Ma non era finita! Appena l'Essenza dell'Annientamento apparve, una seconda aura esplose dentro di lui. Lo spazio attorno a lui si distorse, e infinite onde si diffusero nel cielo stellato: era la sua seconda Essenza… l'Essenza del Potere!


Non era forza fisica, ma… il potere stesso del cielo stellato!


"Maledizione!”


"Terra!”


"Tempo!!" Il Signore Bianco sapeva di essere in un momento di crisi estrema, e ora capiva quanto fosse difficile affrontare Meng Hao. Inoltre, aveva perso l'iniziativa, e Meng Hao, una volta partito, non si fermava più!


Aveva incontrato combattenti così in passato, e sapeva che se avesse lasciato che Meng Hao accumulasse slancio, sarebbe stato impossibile fermarlo e sarebbe solo diventanto ancora più potente.


"Dao delle Cinque Essenze!" Gridò il Signore Bianco, allargando le braccia e spingendo in avanti. I suoi vestiti e capelli svolazzarono, la sua coltivazione si scatenò, fondendosi con il cielo stellato e risucchiando l'energia infinita del mondo.


Era come se fosse diventato un buco nero che consumava energia. Si riversava nel suo corpo e lui la trasformava… in cinque Essenze diverse!


Era un modo completamente nuovo di usare l’Essenza per Meng Hao. Invece di utilizzare i poteri del mondo tramite la forza, sfruttava il potere del Cielo e della Terra per manifestare il potere in sé stessi. Questo metodo era sicuramente più formidabile del precedente!


“Muori o vattene all’inferno!!!” Il Signore Bianco ruggì. Le sue cinque Essenze erano diventate cinque leggi naturali, riempiendo l’intero mondo, spazzando via i cieli e avvolgendo all’istante Meng Hao!


Una volontà di annientamento che cancellava emozioni e annientava l'anima!


Un'Essenza di potere che schiacciava il corpo e frantumava la mente!


Una maledizione che corrompeva il sangue e distruggeva i vasi sanguigni!


Un'Essenza di terra che poteva seppellire cadaveri e troncare i meridiani!


E infine, l'Essenza suprema: il Tempo, in grado di raggiungere il nemico attraverso le ere!


Il cielo stellato tremò, e in quel mondo di Essenza e leggi naturali, il sangue colò dagli occhi, orecchie, naso e bocca di Meng Hao. Eppure, il suo sguardo ancora brillava e il suo desiderio di combattere non era diminuito.  Brandendo l'Arma da Battaglia, sferrò il suo attacco!


Era uno scontro straordinario!


Il vecchio dai capelli rossi e gli altri si erano già ritirati dalla loro posizione a tremila metri di distanza. Adesso erano a 30.000 metri di distanza, osservando la battaglia con il senso divino. Tutti e quattro erano impalliditi e sconvolit.


