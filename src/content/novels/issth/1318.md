---
title: Capitolo 1318 - Scontro con un Sovrano del Dao!
pubDate: 2025-07-14T09:21:08.032Z
tags:
    - issth
---


Capitolo regolare,
0 in coda (M),
0/1 sponsorizzazioni 1 euro a capitolo,
-Schadenfreude


Non importava contro chi Meng Hao combattesse, una volta che otteneva l'iniziativa, l’avrebbe fatta pagare cara al suo avversario.


Era stato così con il Signore Bianco, e con tutti coloro che Meng Hao aveva affrontato in passato.


Chi lo conosceva minimamente ne era consapevole e avrebbe fatto di tutto per evitare di perdere l'iniziativa... nemmeno per un istante!


Proprio nel momento in cui il Sovrano del Dao Estraneo dall'armatura dorata si stava infuriando e si stava preparando a contrattaccare, gli occhi di Meng Hao brillarono intensamente. Con un cenno del dito, usò l’Ottava Maledizione del Sigillo del Demone!


Sebbene usare questa maledizione contro un nemico dal livello di coltivazione di gran lunga superiore al suo avrebbe provocato un potente contraccolpo, Meng Hao ignorò il sangue che gli colava dagli angoli della bocca e la attivò comunque. All'istante, il Sovrano del Dao Estraneo dall'armatura dorata si bloccò a mezz'aria, cambiando espressione!


Poi, l'energia di Meng Hao si infiammò e lo specchio di rame lampeggiò, trasformandosi nell'Arma da Battaglia, che Meng Hao brandì con un fendente violento!


Mentre riecheggiavano boati assordanti, il Sovrano del Dao Estraneo percepì un senso di crisi intensa esplodergli dentro. Sapeva che, nonostante fosse un Sovrano del Dao, era ad un passo dalla morte.


Si era preparato per il senso divino di Meng Hao e l'aveva rapidamente soppresso. Tuttavia, non si sarebbe mai immaginato che Meng Hao avesse altri assi nella manica!


Il fendente diretto contro di lui sembrava scioccante come un fulmine piovuto dal cielo.


"Maledizione!!" Ululò il Sovrano del Dao Estraneo dall'armatura dorata. Ignorando qualsiasi possibile ferita, ignorando il dolore degli organi interni schiacciati e dei meridiani spezzati, rilasciò un'ondata di potere per balzare indietro di tre metri!


Il bagliore scintillante di una lama gli passò accanto!


Nel frattempo, sulla cima dell'Ottava Montagna, un altro scontro scioccante aveva inizio. Una figura illusoria superò la pozza celeste e, mentre lo faceva, lanciò un'occhiata alla tartaruga Xuanwu, sorrise freddamente e agitò una mano. All'istante, gli ululati della tartaruga Xuanwu scossero l'intera Ottava Montagna.


Le pupille della figura si contrassero leggermente, ma superò comunque la pozza celeste, dirigendosi verso il tempio oltre. Avvicinandosi, raggiunse la porta e si preparò a irrompere. Eppure, quasi immediatamente, indietreggiò.


In quel momento, la porta esplose in pezzi mentre innumerevoli lame affilate vorticarono fuori, trasformandosi in una pioggia esplosiva che si riversò verso la figura illusoria.


Poi, un uomo alto emerse dai resti frantumati della porta del tempio. Indossava un'armatura mozzafiato e, non appena emerse, sferrò un pugno devastante. Il vuoto nell'area improvvisamente si condensò, costringendo quella figura illusoria a materializzarsi in persona. Era nientemeno che il Sovrano del Dao Estraneo che si era diviso in cinque incarnazioni.


La persona che lo aveva costretto a manifestarsi era, ovviamente, il nonno di Meng Hao, il Signore dell'Ottava Montagna e del Mare!


"Quindi, avevi davvero detto la verità, signore Estraneo." Mormorò il Nonno Meng, chiaramente parlando solo a sé stesso. "Mi sono risvegliato dal sonno proprio il giorno in cui mio nipote è asceso al potere, lo stesso giorno... in cui il cielo stellato si è frantumato e il Primo Cielo è disceso."


"Hai orchestrato tutto questo? O i clan Fang e Meng sono solo un pezzo di un quadro più grande...?" Alzando lo sguardo verso l'Estraneo, i suoi occhi lampeggiarono di intento omicida, e cominciò a correre avanti.


"Che armatura è quella?!" Esclamò l'Estraneo, incupendosi. "Maledizione... quell'armatura... cos'ha quell'armatura?!?!" Indietreggiò di nuovo, ma non era veloce quanto il Nonno Meng. Il Signore dell'Ottava Montagna e del Mare si lanciò avanti e sferrò un pugno!


Un boato risuonò mentre l'Estraneo veniva scaraventato via come un aquilone col filo spezzato, schizzando sangue dalla bocca. Volò all'indietro per 5.000 chilometri prima di fermarsi finalmente, con un’espressione piena di shock mentre il nonno Meng gli riapparve davanti.


"Maledizione, credi che abbia paura di te?!" Ringhiò il Sovrano del Dao Estraneo con i denti serrati. Improvvisamente, cominciò a crescere. In un batter d'occhio, raggiunse i 300 metri, con una lunga coda che frantumò il cielo stellato mentre sferzava verso il Signore dell'Ottava Montagna e del Mare.


Scontri simili cominciavano a svolgersi sulla Prima, Seconda, Terza e Nona Montagna. Rispetto alle battaglie combattute sulle prime tre, l’ultima era particolarmente strana.


Il clone dell'Estraneo stava semplicemente fluttuando sopra la montagna, immobile. Davanti a lui galleggiava un enorme occhio, e i due si fissavano mentre combattevano una battaglia tra sensi divini!


Inoltre... sembrava che il Signore della Nona Montagna e del Mare, Ji Tian, stesse effettivamente... tentando di possedere il clone del Sovrano del Dao Estraneo!


Nel frattempo, innumerevoli battaglie erano scoppiate nelle Nove Montagne e i Mari. I coltivatori del regno stavano resistendo selvaggiamente contro gli Estranei. Praticamente tutti i combattenti del Reame Dao erano scesi in campo e boati immensi riempivano il mondo intero. Quasi tutto il regno ormai era un campo di battaglia!


La volontà del Regno di Montagna e Mare continuava a sostenere la gente con potere, mantenendo simultaneamente la barriera che separava gli altri 32 Cieli dal primo. Il primo Cielo adesso era intrappolato, incapace di ricevere aiuto dagli altri Esterni.


Questo perché il potere del Regno di Montagna e Mare non poteva essere indebolito da nessuno tranne che da un Sovrano del Dao Estraneo con sei Essenze o più!


La battaglia infuriava, facendo riecheggiare ruggiti e urla nel vasto spazio.


Tornando all'Ottava Montagna e al Mare, l'Arma da Battaglia di Meng Hao brillava come il sole e la luna mentre fendeva l'aria verso il Sovrano del Dao Estraneo dall'armatura dorata.


Sangue schizzò dalla bocca del nemico mentre la corazza sul suo petto si frantumava, lasciando un’enorme ferita. Una volontà annientante si riversò in lui, provocando un ruggito furioso. Tuttavia provò anche terrore; se non avesse pagato un prezzo estremo per evitare l'attacco poco prima, perdendo così l'iniziativa, sarebbe stato ucciso.


Meng Hao aggrottò le sopracciglia, poi agitò una mano, facendo apparire numerose montagne. Uno squarcio si aprì nel vuoto, e il Demone del Sangue emerse, ruggendo, mentre l'Essenza della Fiamma Divina convergeva e si scagliava verso l'Estraneo.


Tuttavia, tutte queste mosse erano distrazioni. Il vero colpo mortale proveniva dalla mano sinistra di Meng Hao, da cui esplose il potere delle Montagne e dei Mari!


Era il futuro Signore del Regno di Montagna e Mare, e poteva usare solo un frammento del suo potere, ma ciononostante si trasformò in un'enorme mano che si protese verso il nemico.


Poi Meng Hao si trasformò in un raggio di luce, brandendo l'Arma da Battaglia per sferrare un altro attacco. Tutto ciò era in linea con il suo stile di combattimento... attaccare sempre!


Mentre vedeva la mano formata dal potere delle Montagne e dei Mari scendere su di lui, il Sovrano del Dao Estraneo spalancò gli occhi. Improvvisamente, tutte le squame sul suo corpo si rizzarono, e lanciò un urlo. Le squame allora si frantumarono, trasformandosi in una tempesta d’energia a 6 Essenze che esplose verso il potere delle Montagne e dei Mari.


Risuonarono boati mentre l'Incantesimo dell’Assorbimento delle Montagne, il Demone del Sangue e l'Essenza della Fiamma Divina avanzavano tutti. Gli occhi di Meng Hao lampeggiarono di intento omicida mentre agitava il dito sinistro.


La Settima Maledizione del Sigillo del Demone!


All'istante, fili di Karma apparirono sopra la testa dell'Estraneo dall'armatura dorata. Si unirono rapidamente in un marchio, che poi si abbatté su di lui. A quel punto, Meng Hao eseguì un altro gesto, scatenando la Sesta Maledizione del Sigillo del Demone.


La sesta maledizione era quella della vita e della morte, che fece apparire un simbolo magico grigio sulla fronte del nemico. Poi il simbolo esplose, facendo schizzare sangue dalla sua fronte. Nello stesso momento, però, una luce di scherno apparve negli occhi dell'Estraneo.


Quello sguardo fece trasalire il cuore di Meng Hao. Nello stesso momento, il Sovrano del Dao Estraneo pronunciò due parole con voce sinistra!


"Essenza del Sé!" Quasi immediatamente, i sei flussi di potere dell'Essenza nella tempesta si fusero in uno. Un mare nero di fiamme allora si diffuse in tutte le direzioni.


Il frammento di potere dal Regno di Montagna e Mare svanì nel fuoco. Le montagne si sciolsero, e l'immagine del Demone del Sangue si dissolse. Poi, le fiamme nere presero la forma di una creatura enorme, simile a una lucertola, che ululò mentre si scagliava su Meng Hao.


Era un momento critico. Ruggendo, Meng Hao attaccò violentemente la lucertola di fiamme con la sua Arma da Battaglia. Sembrava un insetto rispetto all'avversario gigantesco. Tuttavia, la sua potente Arma da Battaglia tagliò istantaneamente la testa della lucertola, squarciandola!


Risuonò un grido. Tuttavia, questa lucertola di fiamme nere era formata dall'Essenza del Sé, ed era così potente che rimase solo gravemente ferita e non fu uccisa.


La lucertola ruggì, ignorando il dolore intenso mentre cercava di divorare Meng Hao.


Gli occhi di Meng Hao lampeggiarono, e l'Arma da Battaglia svanì. Al suo posto apparve l'Arma Demoniaca Tombasolitaria, che scagliò violentemente. L'arma si trasformò in un raggio di luce demoniaca che trafisse direttamente la lucertola di fiamme nere.


La lucertola trasalì, fissando Meng Hao per un momento prima di esplodere. Tuttavia, lo scoppio fece sì che una montagna di fiamme nere caricasse Meng Hao come diecimila cavalli, sommergendolo all'istante.


Mentre il fuoco lo avvolgeva, gli occhi di Meng Hao lampeggiarono per la sensazione di crisi mortale intensa. In quel momento, il Calderone del Fulmine apparve improvvisamente sopra la sua testa. L’elettricità danzò, e lui improvvisamente si scambiò di posto con un Estraneo a 5 Essenze non troppo lontano.


Quell’Estraneo apparve esattamente dove era Meng Hao, e non fece in tempo a reagire prima che il mare di fiamme nere lo consumasse. Un urlo straziante echeggiò mentre veniva completamente distrutto.


Nello stesso momento, il Sovrano del Dao Estraneo sputò una boccata di sangue mentre la settima e la sesta maledizione di Meng Hao infliggevano ulteriori danni.


"Dannazione!!" Ruggì, frustrato all'estremo. Era chiaramente molto più potente di Meng Hao, eppure dopo aver perso l'iniziativa, era finito sempre più in svantaggio.


Mentre ruggiva, si mosse a scatti. Il mare di fiamme nere si ritrasse, ridiventando una lucertola, sebbene molto più debole di prima.


La lucertola di fiamme nere rovesciò la testa all'indietro e ruggì, poi fissò Meng Hao con uno sguardo omicida mentre caricava per attaccare.


Meng Hao sospirò, sapendo di aver perso l'iniziativa.


Senza la minima esitazione, si ritrasse, non volendo più perdere tempo con questo Sovrano del Dao Estraneo. Dato il suo attuale livello di coltivazione, sarebbe stato molto difficile vincere uno scontro prolungato.


Anche se le sue maledizioni potevano mettere in difficoltà il nemico, non sarebbero state più di grande utilità ora che si sarebbe aspettato l'attacco. Il modo migliore per utilizzarle era in un attacco a sorpresa; inoltre poteva tollerare solo una o due volte il contraccolpo per averla scagliata contro qualcuno di così potente. Di più lo avrebbe lasciato gravemente ferito.


Mentre si ritirava, il Sovrano del Dao Estraneo rovesciò la testa e lanciò un ruggito furioso mentre lo inseguiva. Desiderava uccidere Meng Hao più che mai. Inoltre, l'umiliazione per essere quasi morto poco prima garantiva che non lo avrebbe più sottovalutato.


Ora era più vigile che mai. A quel punto, oggetti magici gli turbinavano intorno, impedendo a Meng Hao di usare l'Ottava Maledizione contro di lui.


"Credi di potertene andare quando vuoi?" Ruggì il Sovrano del Dao Estraneo, gli occhi che brillavano di intento omicida. In quanto uno dei due Sovrani del Dao del Primo Cielo, ricopriva una posizione incredibilmente alta. Se non fosse riuscito a uccidere Meng Hao, sarebbe stata un'umiliazione totale e completa!

