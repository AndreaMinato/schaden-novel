---
title: Capitolo 1323 - La Guerra Richiede Spirito!
pubDate: 2025-07-28T08:08:09.542Z
tags:
    - issth
---


Capitolo sponsorizzato, ringraziamo M!
7 in coda (M),
0/1 sponsorizzazioni 1 euro a capitolo,
-Schadenfreude


Dei quattro pianeti che orbitavano attorno alla Settima Montagna, tre erano già distrutti, ridotti a campi di macerie e polvere che turbinavano nello spazio.


L’unico rimasto era il pianeta noto come Gabbia della Tigre. 


Nota traduzione: il pianeta Gabbia della Tigre è stato menzionato tre volte nella storia, nei capitoli 301, 322 e 979.


Al momento, Yuwen Jian e le decine di migliaia di coltivatori superstiti delle forze della Settima Montagna e Mare erano lì, impegnati in una lotta all’ultimo sangue contro gli Estranei.


Lo scontro era cruento e brutale, occasionalmente risuonavano rumori di auto-detonazioni. Il cielo e la terra erano entrambi rossi come il sangue, mentre gli Estranei, feroci e impazziti, alimentavano le loro abilità divine bruciando la propria forza vitale, scatenando mari di fiamme nere che carbonizzavano ogni ostacolo lungo il loro cammino.


Enormi crepe si stavano diffondendo per la superficie del pianeta, facendo tremare città e creature viventi. Per loro, sembrava l’arrivo dell’apocalisse.


Persino il cielo pareva sul punto di collassare, e mentre i coltivatori e gli Estranei combattevano, il solo aspetto in comune che avevano era che stavano tutti lottando per la sopravvivenza.


Yuwen Jian non era il più forte tra i superstiti in realtà, ma era più autorevole grazie alla sua posizione di membro della Cerchia e stava guidando un grande gruppo di coltivatori in battaglia.


Era immerso nel sangue al punto da esserne ricoperto, come se fosse un vestito. La sua pelle era segnata da ferite e i suoi occhi erano completamente rossi. Sembrava davvero spaventoso.


Tuttavia, dietro quell’aspetto terrificante si nascondeva tristezza e disperazione.


"Vivere per i Monti e Mari, morire per i Monti e Mari!!" Yuwen Jian gettò la testa all’indietro e rise, e in risposta, i coltivatori dietro di lui ruggirono. Intento omicida si diffuse attorno; potevano combattere una battaglia persa, ma avrebbero comunque ucciso più Estranei possibile.


Non c’erano vie di fuga... Tutte le zone della Settima Montagna e Mare, che un tempo avevano giurato fedeltà al Signore Bianco, erano cadute nelle mani del nemico. Avevano visto tre pianeti distrutti, innumerevoli vite sacrificate. Gli Estranei occupavano sempre più territori, lasciando ai locali solo rabbia impotente.


Ora, l’unica ragione per vivere era combattere. Anche con un solo respiro rimasto, lo avrebbero usato per uccidere un altro Estraneo!


Risuonò un boato e Yuwen Jian tossì una boccata di sangue. Stava affrontando un Estraneo al Reame del Dao sogghignante, che si stava precipitando su di lui veloce come un fulmine. L’invasore fece un segno di incantesimo con la mano destra e fiamme nere si estesero per formare enormi fauci che cercarono di divorare il suo avversario.


Yuwen Jian rise amaramente. In passato c’erano sempre stati esperti della Settima Montagna a contrastare Estranei al Reame del Dao. Ora però erano tutti morti o gravemente feriti. Yuwen Jian stava guardando la morte in faccia! I suoi occhi brillarono di follia mentre guardava con ferocia il nemico e si preparava all’autodetonazione.


Anche gli altri coltivatori sotto il suo comando, con occhi iniettati di sangue, si prepararono a seguirlo. L’esplosione di uno solo non avrebbe scalfito un guerriero al Reame del Dao... ma dieci, cento, mille, sarebbero stati una storia diversa!


L’impatto di uno scoppio simile avrebbe scosso perfino un esperto al Reame del Dao.


L’Estraneo spalancò gli occhi e si accigliò. Proprio quando stava per difendersi, un senso divino sconvolgente divampò.


Era un senso divino pieno di intento omicida, odio e follia, e mentre eruttava per il campo di battaglia, l’invasore strabuzzò gli occhi e gridò allarmato.


“Dao…” Poté dire solo una parola prima che la sua testa esplodesse e il suo corpo venisse distrutto. Quasi nello stesso istante, numerosi altri Estranei nel campo di battaglia urlarono miserabilmente con espressioni terrorizzate, per poi esplodere anche loro.


Dall’alto, sembravano un campo di fiori di sangue…


Gli Estranei sopravvissuti erano scioccati e terrorizzati. Cercarono subito di scappare dal pianeta, lasciando i coltivatori della Settima Montagna e Mare fermi impalati per lo shock. Tuttavia il loro odio non era diminuito e cercarono subito di attaccare gli Estranei in fuga.


Yuwen Jian stava tremando, ma non aveva tempo per pensare e si unì immediatamente al massacro.


Fu in quel momento che una nuova figura apparve nel campo di battaglia. Era Meng Hao, che si era appena teletrasportato qui. Immediatamente stese la mano destra e fece gesto di afferrare qualcosa.


Il potere delle Montagne e dei Mari eruttò. Anche se non era una vasta quantità d’energia, insufficiente ad affrontare Sovrani del Dao, qualsiasi Estraneo al di sotto di quel livello sarebbe stato distrutto come un ramoscello secco!


Un’enorme mano illusoria apparve nel cielo stellato con un rimbombo. Causò innumerevoli onde d’urto mentre cercava di artigliare gli Estranei.


RUMBLE!


Urla miserabili e ruggiti di rabbia si ammutolirono. Un momento dopo, l’enorme mano svanì e rimase solo cenere.


Il campo di battaglia cadde nel silenzio e i coltivatori della Settima Montagna e Mare si guardarono attorno, sconvolti. Yuwen Jian si voltò e, tra la folla, vide Meng Hao.


"Meng Hao..." Sorrise, ma era un sorriso vuoto, amaro.


Anche con 10.000 Estranei uccisi, nessuno esultò o si riempì di gioia. I coltivatori della Settima Montagna e Mare si limitarono a rimanere sul posto in silenzio.


Quando si girarono verso Meng Hao, i loro sguardi sembravano senza vita, come se le loro anime fossero già morte.


Sapevano che il numero di Estranei nella Settima Montagna e Mare era incalcolabile. Nonostante avessero vinto questa battaglia, il prossimo scontro… probabilmente li avrebbe portati all’annientamento totale.


Porsero i loro rispetti a Meng Hao e si inchinarono, poi iniziarono a disperdersi per raccogliere i loro compagni caduti e purificare l’area dal sangue impuro degli Estranei.


Tutto era immobile come la morte...


Meng Hao osservò i coltivatori senza speranza, con la sensazione di essere stato pugnalato al cuore.


Yuwen Jian fece una smorfia di dolore per le ferite mentre si avvicinava a Meng Hao. Poi guardò i compagni attorno e commentò con amarezza: “Sono così perché non abbiamo speranza. Meng Hao, pensi davvero che... possiamo vincere questa guerra?"


Sembrava confuso e, dal modo in cui aveva fatto questa domanda, pareva che stesse cercando un modo per farsi coraggio e rialzarsi. Anche a costo di trovare una falsa speranza…


Meng Hao aveva visto guerre in passato, ma non aveva mai sperimentato un conflitto del genere. Il cuore gli doleva, ma si sentiva profondamente commosso. Guardò le decine di migliaia di coltivatori esausti e vide quanto erano esausti. Notò come la disperazione li aveva consumati e quanto odiavano gli Estranei.


Sentì l’impulso di parlare. Anche se non era sicuro di cosa avrebbe dovuto dire, sembrava che una voce nel profondo della sua anima volesse gridare e incoraggiare le persone attorno a lui.


“Compagni Daoisti delle Montagne e dei Mari! Sono Meng Hao, un coltivatore della cerchia della Nona Montagna e Mare!”


"Non so con certezza se vinceremo questa guerra. Ma so che in questo momento, l’Eccelsa Sogno del Mare sta combattendo contro l’Eccelso Estraneo, proprio lassù!" Indicò il cielo stellato.


"So anche che il Signore della Quarta Montagna e Mare, Ksitigarbha, sta affrontando il Signore Imperiale Estraneo!"


"Tutti gli altri Signori delle Montagne e dei Mari stanno combattendo contro le incarnazioni di un Sovrano del Dao Estraneo. Inoltre, poco tempo fa, sono riuscito ad intrappolare il loro altro Sovrano del Dao nei 33 Inferi. Se non muore lì, almeno non uscirà per un bel po’!"


"Un’altra cosa che so è che in questo momento, io, Meng Hao, sono l’unico coltivatore in grado di affrontare un Sovrano del Dao che non è già impegnato!"


"Non so se vinceremo. Ma... il Regno di Montagna e Mare non cadrà facilmente!"


"Siamo i discendenti del Reame Immortale dell’Eccelso e siamo sopravvissuti fino a oggi. Siamo il Regno di Montagna e Mare, e la guerra è appena iniziata. Come possiamo permetterci di perdere la speranza ora?!?!"


Anche mentre Meng Hao parlava ai coltivatori della Settima Montagna e Mare, esortandoli, sopra il Pianeta Paradiso Meridionale nella Nona Montagna e Mare infuriava un altro scontro. La formazione magica del clan Li proteggeva l’intero pianeta, disintegrando ogni Estraneo che si avvicinava.


Pioveva sangue di Estranei dal cielo. Naturalmente quel sangue era corrotto al punto da poter ferire i coltivatori e perfino devastare la terra. Perciò non lasciavano che cadesse a terra, ma veniva dissipato in nebbia di fronte agli occhi dei coltivatori del pianeta.


Sulla cima di una montagna distante c’era Shui Dongliu, che fissava in alto nel cielo, con uno sguardo eternamente triste.


Ad un certo punto, un’antica nave era apparsa accanto, fluttuando nell’aria. Era un mezzo che nessuno poteva vedere, quasi come se… non esistesse.


A prua, un vecchio sedeva a gambe incrociate, voltando le spalle al mondo, come se avesse rinnegato il cielo e la terra.


Se Meng Hao fosse stato lì, l’avrebbe riconosciuto all’istante. Era la stessa nave su cui era salito quando il decimo patriarca del clan Wang gli aveva rubato le fondamenta del Dao, lasciandolo in bilico tra la vita e la morte.


Quel viaggio gli aveva aperto gli occhi sul Regno di Montagna e Mare.


Nota traduzione: il viaggio di Meng Hao sulla nave è iniziato al capitolo 683.


Intenzionalmente o meno, il vecchio sulla nave aveva guarito Meng Hao, donandogli un barlume di forza vitale che gli aveva permesso di continuare a vivere.


Ora, quella stessa nave fluttuava a mezz’aria davanti a Shui Dongliu.


Shui Dongliu rimaneva sul picco della montagna e il vecchio sulla barca era seduto con la schiena rivolta verso il mondo. Anche se i loro sguardi non si erano incrociati, sembrava chiaramente che si stessero osservando l’un l’altro.


All’improvviso, il vecchio parlò con una voce antica come il tempo stesso: "È tutto necessario...? La tua speranza è destinata a fallire."


Era la prima volta che parlava davvero, e la sua voce sembrava provenire dalle profondità del tempo stesso. Mentre lo faceva, la nave su cui sedeva divenne ancora più illusoria di prima.


Shui Dongliu non rispose. Continuò a fissare l’orizzonte.


Dopo un lungo silenzio, il vecchio sospirò. Poi, svanì lentamente insieme alla nave.


Nel momento stesso in cui scomparve, Shui Dongliu si voltò. Qualcuno si stava avvicinando in silenzio, un giovane vestito di nero. La sua espressione era calma e i suoi lineamenti erano straordinari, ma emanava un’aura omicida incredibile. Era proprio… la persona che aveva  insegnato a Meng Hao la tecnica cammino nel tempo… Massacro!


Nota traduzione: Massacro è apparso nei capitoli 1122, 1142 e 1205.


Fissò Shui Dongliu con occhi gelidi, un lampo di intento omicida nelle pupille.


"Ho riflettuto a lungo... Mi sarei dovuto disperdere, così perché sono stato riportato indietro? Solo vedendoti ho capito.”


"Una volta. Ti aiuterò... solo una volta!"  Con queste parole, Massacro lo fissò intensamente, poi svanì nel nulla.


Shui Dongliu rimase in silenzio, assorto nei pensieri. Il sole tramontò, la notte scese, e la luna proiettò un’ombra lunga dietro di lui.


"Salva il popolo, perdi il mondo. Perdi il popolo, salva il mondo... La scelta è già stata fatta da tempo."  Una luce strana e anticipatoria brillò nei suoi occhi.


"Il Regno di Montagna e Mare è in guerra. Ora, lo spirito del popolo deve risorgere!”


