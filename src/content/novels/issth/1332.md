---
title: Capitolo 1332 - Estinzione della Sesta Lampada!
pubDate: 2025-08-08T13:10:53.673Z
tags:
    - issth
---


Capitolo regolare,
0 in coda,
0/1 sponsorizzazioni 1 euro a capitolo,
-Schadenfreude


La voce di Meng Hao riecheggiò tra le rovine della dimensione in frantumi. Con il crollo delle otto regioni stellari, l'intero mondo si stava disintegrando.


La terra sprofondava, mentre un ruggito furioso riempiva l'aria. Fulmini continuavano a crepitare senza sosta, come se fosse arrivata l’apocalisse.


Meng Hao, invece, fluttuava immobile nell'aria, né toccando il suolo, né sollevandosi verso il cielo. I suoi capelli danzavano attorno al volto, mentre le vesti ondeggiavano. Nei suoi occhi brillava una luce bizzarra.


"È tempo di riunire... il qi e il sangue accumulati estinguendo le mie Lanterne dell'Anima!" Con un gesto della manica, si toccò il petto con l'indice destro.


Quel movimento sembrò aprire un tappo di qi e sangue dentro di lui. Risuonò un rimbombo, seguito da un mare furioso di potere che esplose con violenza.


Il suo corpo, ora alto centinaia di metri, appariva ancora più maestoso di prima. Simultaneamente, la potenza del suo fisico aumentava rapidamente. Sebbene non raggiungesse i livelli ottenuti assorbendo il Sangue Divino, era comunque straordinaria.


Il suo cuore iniziò a battere sempre più velocemente. Le ossa divennero più resistenti, la carne e il sangue ronzavano di energia, mentre rimbombi sempre più intensi lo pervadevano.


In quel momento, il suo corpo fisico raggiunse un nuovo livello, entrando nella fase intermedia delle 5 Essenze.


Gli occhi di Meng Hao lampeggiarono mentre alzava di nuovo la mano destra, questa volta premendosi la fronte. Riecheggiò un  boato quando la seconda ondata di qi e sangue esplose dentro di lui, riempiendolo completamente e facendo schizzare alle stelle la sua forza fisica.


"Ancora non basta!" Con un gesto rituale, si premette il dantian con la mano destra. Un'ondata di qi e potere del sangue eruttarono, divampando per il suo organismo. Cresceva sempre più; ormai raggiungeva i 1.800 metri, uno spettacolo terrificante.


Ora il suo fisico aveva raggiunto la fase avanzata del 5-Essenze.


"Ho ancora due riserve da liberare." Disse con lo sguardo che brillava. Aveva accumulato qi e sangue da quando aveva estinto le cinque Lampade dell’Anima e finora aveva rilasciato tre di queste riserve. Senza esitazione, eseguì un sigillo e posò la mano sulla cima del suo capo.


Riecheggiarono rimbombi e la visuale di Meng Hao si annebbiò. Allo stesso tempo, un potere incredibile esplose dalla sua testa. Mentre riempiva il suo corpo, gettò la testa indietro e ululò. Cresceva ancora, raggiungendo i 2.100 metri. Tremava, la carne sembrava sul punto di squarciarsi, il cuore di esplodere.


Cielo e terra si distorsero, l'aria vibrò mentre un'aura violenta si espandeva.


In quel momento, la forza fisica di Meng Hao era al picco del 5-Essenze. Ad un passo soltanto... dal livello di Sovrano del Dao del 6-Essenze!


Una volta raggiunto, unendo la potenza fisica a quella della coltivazione, la sua forza combattiva l’avrebbe portato all'apice del Sovrano del Dao. Pur non essendo ad un passo dal diventare un Eccelso, ne sarebbe stato vicinissimo!


"L'ultima!" Ruggì. Con un doppio sigillo, si premette le mani su petto e dantian. Tutta la sua energia si scatenò, inondandolo come un oceano.


Ora era alto 2.400 metri. La pelle si lacerò, facendo piovere cascate di sangue. Il dolore era straziante e sarebbe ceduto se non fosse stato per la sua determinazione incredibile.


Urlò di nuovo, raggiungendo i 2.700 metri. La sensazione di potere che lo pervadeva lo convinse: se avesse affrontato il Signore Bianco ora... lo avrebbe annientato con un pugno!


Un pugno per scuotere la volta celeste. Un pugno per frantumare corpi celesti. Un pugno... per uccidere Signori di Montagne e Mari!


Il mondo tremava, la dimensione vacillava. Meng Hao ora percepiva... un Dao!!


Era il Dao della Forza, un Dao del Cielo e della Terra, qualcosa che poteva appena sfiorare…


Tuttavia, era ancora alle 5-Essenze. Sentiva che il suo corpo non era ancora al sesto livello. Se lo fosse stato, non l'avrebbe solo sfiorato, ma colto!


Solo con quel potere avrebbe potuto stare alla presenza di un Eccelso a 7-Essenze ed essere capace di sopravvivere. Anzi, forse persino incutere timore!


"Non credevo che un corpo al 6-Essenze fosse così difficile da ottenere... Ma l'ho detto e lo farò: raggiungerò l'apice del Sovrano del Dao!"


RUMBLE!


Mentre il qi e il potere del sangue lo pervadevano, il corpo di Meng Hao continuava a crescere. Ormai misurava ben... 2.997 metri!


Nota traduzione: 2997 metri sono 999 zhang. Quest’ultima parte del percorso è solo 1 zhang.


Mancavano solo tre metri, ma quel divario era vasto come quello fra cielo e terra. Quei tre metri sarebbero stati difficili da colmare quanto i precedenti 2.997!


"Lanterne Antiche, venite a me!!" Gli occhi di Meng Hao brillarono di follia. Con un gesto, fece vibrare l'aria mentre 33 Lanterne dell'Anima apparvero.


Cinque erano spente, ventotto accese. La luce lo avvolgeva, dandogli l'aspetto di una divinità immortale. Fece un cenno e posò gli occhi sulla sesta Lanterna dell’Anima.


"Ho superato la Prima delle Sette Desolazioni. Ora la Seconda, quella del corpo. Dovrei essere pronto a estinguere questa sesta Lanterna!" Senza esitare, la indicò.


"Spegniti!"


La sua volontà divina esplose e la sesta Lanterna si spense. Un fumo verde apparve, che Meng Hao assorbì all'istante.


Non appena il fumo lo penetrò, iniziò a tremare. Sentì il corpo corrodersi, ma il dolore lo fece sorridere.


Era doloroso, ma ne aveva provata di peggio.


Di solito, le Sette Desolazioni si affrontavano con cautela, in meditazione solitaria e con un Protettore del Dharma. Ma ora, Meng Hao era certo di poter superare la prima tribolazione della Seconda Desolazione.


Il suo fisico era così potente che la Desolazione non poteva scalfirlo. La corrosione continuava e il suo midollo svanì. Era come se un buco nero lo risucchiasse, facendolo appassire.


Ma il deterioramento non lo turbava.


Intorno a lui, la dimensione crollava. La Valle della Tomba Divina stava collassando. Meng Hao respirò a fondo; la corrosione non poteva intaccare il suo potere. Sporse la mano e attirò a sé Yuwen Jian, per poi scomparire e riemergere nel cielo stellato della Settima Montagna e Mare.


Appena uscito, il potere della tribolazione si abbatté su di lui: la Tribolazione del Dao del fisico, che sopraggiungeva quando il corpo entrava nel Dao!


Ma accadde qualcosa di strano. Forse a causa della guerra col Primo Cielo, o della sua stessa presenza, la Tribolazione non si manifestò!


Meng Hao aggrottò le sopracciglia, ma lasciò perdere. Con il suo fisico attuale, superare la tribolazione sarebbe stato semplice, persino con la Seconda Desolazione in corso.


Dietro di lui, l'altare d'ingresso alla Valle della Tomba Divina crollò in polvere. Yuwen Jian era incosciente, ma pulsava di sangue divino. Il suo dito indice, in particolare, emanava terribili fluttuazioni.


‘Questo è il dono che cercava.’ Pensò Meng Hao. Scomparve con Yuwen Jian, riapparendo sul pianeta Gabbia della Tigre. Dopo averlo consegnato ai coltivatori locali, partì. Con un ultimo sguardo al pianeta, si lanciò nel cielo stellato.


Percepiva chiaramente il potere terrificante che risiedeva in lui, di gran lunga superiore a prima. Stringendo i pugni, tutto attorno a lui tremò, mentre increspature di energia si diffondevano attorno.


"La Desolazione continuerà ancora per un po’... poi finirà." In base alla sua traiettoria, era ovvio che fosse diretto verso la quarta Montagna e Mare.


Desiderava ardentemente rivedere Xu Qing. Dopodiché, avrebbe tentato di compiere un'impresa che avrebbe scosso il regno di Montagna e Mare, e tutti i 33 Cieli!


Se avesse successo, lo spirito del regno si sarebbe risollevato e il suo nome si sarebbe diffuso per i 33 Cieli. Tutti avrebbero saputo che nel regno di Montagna e Mare esisteva un coltivatore di nome... Meng Hao!


Guardò le stelle, poi proseguì, un raggio di luce che sfrecciava nel vuoto. Presto raggiunse la barriera fra la Settima e la Sesta Montagna. Per lui, era insignificante. La attraversò, entrando nella Sesta Montagna e Mare.


Era la sua prima volta lì. Non conosceva quel luogo, ma percepiva un'aura familiare: quella degli Estranei!


Come la Settima Montagna, anche questo era quasi interamente occupato.


Mentre vi entrava, il suo corpo si consumò ulteriormente, ma il suo potere non diminuiva, anzi, aumentava. La fine della Desolazione si avvicinava!


Una volta terminata, il suo fisico sarebbe esploso in potenza, entrando pienamente nello stadio del Sovrano del Dao!


Ormai non stava nemmeno prestando attenzione alla Desolazione. Estese la sua volontà divina nel cielo stellato e quasi immediatamente percepì innumerevoli cubi neri. I combattimenti infuriavano, specialmente in una zona dove avveniva uno scontro bizzarro.


Un uomo di mezz’età in una lunga veste viola era avvolto da luce rossa, gli occhi chiusi, il volto pallido come se fosse gravemente ferito. Immobile, sedeva a gambe incrociate dentro uno scudo.


Fuori, un Estraneo cercava di frantumare la barriera, assistito da un anziano. L'anziano sembrava calmo, ma il suo sguardo tradiva cupidigia.


Meng Hao riconobbe l'Estraneo. Era una delle incarnazioni di quel Sovrano del Dao Estraneo!


E questa versione era chiaramente un clone!


Quanto all'anziano, emanava un residuo del potere delle Montagne e dei Mari, così Meng Hao poté identificarlo all’istante.


Era un traditore, come il Signore Bianco. Era... il Signore della Sesta Montagna e Mare!

