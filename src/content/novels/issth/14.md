---
title: Capitolo 14 - Minacce
pubDate: 2025-03-17T11:17:34.749Z
tags:
    - issth
---


Nell'udire quelle parole, il corpo di Cao Yang si fece rigido. Non fu soltanto lui. Tutti si allontanarono, guardando con terrore verso Meng Hao.


“Comprarne… comprarne di più?” chiese Cao Yang, tremando, con un filo di voce. Se Meng Hao non lo avesse trattenuto, sarebbe crollato a terra.


“Un elisir, una Pietra dello Spirito,” disse Meng Hao affabilmente. Mostrò numerosi Elisir Anticoagulanti dalla propria borsa da trasporto. “Sono onesto con tutti i clienti, Fratello, per favore non agitarti. Non trarrò vantaggio dalla tua sfortuna per alzare i prezzi. Chiedi pure a uno qualsiasi dei Fratelli qua vicino. Questo Spaccio del Laboratorio di Elisir per la Coltivazione è alquanto buono.”


Il volto di Cao Yang impallidì non appena vide gli tutti quegli elisir. Poi guardò l’espressione gentile di Meng Hao e un brivido freddo scivolò lungo la sua schiena. Strinse i denti, il cuore che tremava.


“Fratello, sei davvero in grado di distinguere il buono dal cattivo. Questi sono autentici prodotti del Laboratorio di Elisir per la Coltivazione.” Mentre parlava trasse dalla borsa alcuni Elisir per la Coagulazione del Sangue e li sollevò.


Cao Yang li guardò con un sobbalzo, poi squadrò con avidità la borsa di Meng Hao. Guardò di nuovo il suo viso e gli parve pieno di cura e preoccupazione.


Cao Yang non era stupido, e capiva le intenzioni di Meng Hao. Il sangue si seccò dentro il suo cuore. Ma in quel momento, la sua vita era la cosa più importante, e non aveva altre possibilità. Estrasse altre Pietre dello Spirito dalla sua borsa da trasporto e gliele porse con riluttanza.


Meng Hao le prese con un sorriso, poi mise gli elisir medicinali nella mano di Cao Yang uno ad uno. In un breve periodo di tempo, le Pietre dello Spirito nella borsa di Cao Yang vennero sostituite da una pila di elisir medicinali.


Il cuore di Cao Yang sanguinò ancora. Tremò, con aria addolorata.


Poi vide che Meng Hao aveva ancora in mano cinque elisir, e uno sguardo di sorpresa e disperazione colmò il suo volto.


“Quegli altri elisir dovrebbero essere sufficienti per aiutarti a guarire. Questi altri cinque sono da usare dopo, perché tu mantenga la salute.” Parlò con delicatezza mentre guardava Cao Yang.


“Non ne ho altri, giuro,” disse Cao Yang, guardando Meng Hao con gli occhi pieni di lacrime.


Meng Hao non disse niente e mantenne il suo aspetto amabile. Il volto di Cao Yang impallidì ancora. Stringendo i denti e ignorando la propria difficoltà, estrasse alcuni oggetti magici, fra cui spade volanti, bacchette magiche, Elisir per la Condensazione dello Spirito e altro.


“Non ho Pietre dello Spirito, ma solo questi oggetti,” disse disperatamente.


“Anche gli oggetti magici sono accettabili” disse Meng Hao, prendendoli e mettendoli nella borsa da trasporto.


Pochi attimi dopo, Cao Yang, trascinandosi dietro la sua pila di oggetti magici, zoppicò via, sorretto dalle braccia di altri discepoli.


Meng Hao carezzò la propria borsa allegramente. Era solo mattina, e aveva già venduto tutto. Decise che era meglio fermarsi finché fosse stato in tempo, così riprese la bandiera e disse ai Coltivatori rimanenti che sarebbe tornato l’indomani. Iniziarono a conversare tra loro mentre scendeva lungo l’altura.


Altri ancora parlavano del proprietario del negozio, che aveva l’aspetto di un delicato studente, ma che aveva un temperamento esplosivo. Le voci si diffusero.


Un pomeriggio, Cao Yang uscì dalla propria casa, pallido in volto. Nonostante l’aspetto, però, le ferite erano guarite completamente. Gli elisir che aveva acquistato da Meng Hao ad un prezzo esorbitante erano alquanto efficaci nell'aiutarlo a guarire.


Si era nascosto per metà del mese passato, e oggi era il primo giorno in cui aveva la possibilità di andare in giro. Fu esitante sulle prime, ma alla fine s'incamminò attraverso la Fazione Esterna della Setta, raggiungendo presto un’area con pochi palazzi. Si fermò di fronte a uno di essi.


“Cao Yang richiede udienza dal Fratello Anziano Lu,” disse, stando in piedi fuori e unendo le mani di fronte a sé con fare rispettoso.


A gambe incrociate sedeva un uomo sui trent'anni, che indossava una tunica verde. Non era bello d'aspetto, ma appariva eccessivamente arrogante. Gli occhi si aprirono, e guardò Cao Yang squadrandolo.


“Cos'è successo?” disse freddamente.


“Fratello Anziano Lu, io… sono stato derubato pochi giorni fa.” balbettò Cao Yang, con aria nervosa. La gente diceva che il Fratello Anziano Lu fosse suo cugino, ma in realtà non erano imparentati. Il Fratello Anziano Lu di solito meditava in reclusione, e non gli importava molto di Cao Yang.


Sapeva che qualora Cao Yang fosse stato in difficoltà, sarebbe venuto a chiamarlo.


Udite le sue parole, il Fratello Anziano Lu apparve infastidito.


“Chi è stato a derubarti?” domandò con freddezza.


“Un discepolo della Fazione Esterna della Setta, chiamato Meng Hao,” rispose Cao Yang.


“Meng Hao?” Il Fratello Anziano Lu rifletté per un momento.


“È completamente ignorante e incompetente,” disse Cao Yang con odio. “Ma ha aperto un negozio sull'altura, contrabbandando elisir medicinali ai discepoli che restano feriti in battaglia.”


“Contrabbanda elisir medicinali?” chiese il Fratello Anziano Lu aggrottando la fronte. I suoi occhi si illuminarono.


“Esatto. Ora è uno dei discepoli più famosi del livello basso. Ha aperto quel negozio e costringe la gente a comprare da lui. Ora tutti si lamentano e si vergognano di essere associati a lui. Lo odiano tutti. Ha suscitato l’ira di cielo e della terra! T’imploro, Fratello Anziano Lu, di amministrare giustizia.” La rabbia ricopriva il volto di Cao Yang mentre pensava alla propria maledetta esperienza di quel giorno.


In realtà, il Fratello Anziano Lu non era interessato alle parole di Cao Yang. Eppure, i suoi occhi si erano illuminati.


“La mia base di Coltivazione ha raggiunto questo livello per via di tutti i discepoli di basso livello che ho derubato. Com'è possibile che, in anni e anni trascorsi nella Setta dell’Affidabilità, non abbia mai pensato di aprire anche io un negozio e contrabbandare elisir medicinali…”. Sospirò, colpendosi la coscia con uno schiaffo.


Non appena udì il rumore dall’interno, Cao Yang fissò il palazzo in preda alla confusione, incerto su cosa significasse. Non osava chiedere. Momenti dopo, il Fratello Anziano Lu lo fece uscire, senza assicurazione che lo avrebbe aiutato a vendicarsi.


La mattina dopo, all'alba, Meng Hao si diresse verso l’altura portando con sé la bandiera. Era di buon umore. Si era abituato a salire lungo l’altura. Quando vi arrivò, si sedette nuovamente sul masso.


Appena apparve, i volti degli altri Coltivatori impallidirono. Nella metà dell’ultimo mese erano stati tormentati da Meng Hao fino allo sconforto. Ma se non si fossero recati lì, come avrebbero potuto rubare dagli altri discepoli? Uccidere fuori da quell'area non era permesso, per cui non avevano altra possibilità se non andarci. Tutto quello che potevano fare era smettere di combattere nel momento in cui arrivava Meng Hao.


Ma lo spirito assassino si sollevava inevitabilmente in loro, le animosità venivano stuzzicate. Anche se gli affari di Meng Hao stavano rallentando, comunque riusciva a trarne profitto.


Valeva la pena ricordare che da quando Meng Hao aveva aperto il negozio, c’erano state molte meno morti. Fu rapido a mettere in evidenza quel fatto, ed era diventata una caratteristica chiave delle sue vendite.


Come sempre, Meng Hao si guardava intorno in cerca di potenziali clienti. Pensò tra sé e sé che forse quello non era il metodo migliore. I commercianti del Paese di Yunjie avevano sempre degli assistenti. Mentre una nuova idea prendeva forma nella sua mente, si accorse di un uomo poco distante, sui trent'anni. Appariva estremamente arrogante, e in mano reggeva una bandiera simile alla sua. Su di essa erano scritti diversi grossi caratteri.


Spaccio del Laboratorio per la Coltivazione di Elisir Numero 2.


Era Lu Hong, il discepolo numero uno del livello basso. La sua base di Coltivazione era simile a quella di Meng Hao, lontana un pelo dal terzo livello. Meng Hao lo squadrò, ma non gli dedicò attenzione. Ovviamente ci sarebbero sempre stati imitatori negli affari, anche se non apprezzava molto il nome sulla bandiera.


Una volta che i due stendardi furono piantati, i combattenti grondavano di sudore freddo. Per quanto li riguardava, la gente che si trovava lì era molto potente. Normalmente, uno solo dei due sarebbe stato sufficiente a farli sentire a disagio, ma eccone due, in piedi ad osservarli.


“Fratello, comprare un elisir medicinale ti assicurerà la salvezza,” disse Meng Hao frettolosamente. “Una Pietra dello Spirito per un elisir. Tratto tutti i clienti allo stesso modo.”


“Comprate gli elisir di Lu, altrettanto efficaci,” disse Lu Hong dalla parte opposta. Guardò i due, con intenzioni omicide che risplendevano nei suoi occhi.


I due combattenti tremarono in tutto il corpo, ormai non più desiderosi di combattere. Estrassero dalle borse da trasporto le Pietre dello Spirito e le diedero a Lu Hong per poi fuggire di corsa. Meng Hao si accigliò. Era chiaramente un furto, e se le cose fossero andate così, presto l’Area Pubblica sarebbe stata vuota. Non era quello il suo desiderio.


Nel pomeriggio, gli affari di Meng Hao erano crollati significativamente. Oltre ad un’ordinazione la mattina non aveva venduto nulla. Lu Hong, a cui non importava nulla del giusto e dello sbagliato, costringeva la gente a comprare da lui. Se non compravano li attaccava. Presto l’altura fu completamente vuota.


Lu Hong guardò la dozzina di Pietre dello Spirito che aveva ottenuto. Appariva calmo e indifferente, ma internamente bruciava di eccitazione.


“È davvero un buon campo d’affari. Se ci avessi pensato prima non l’avrei deriso per aver derubato tanti discepoli di livello basso. Se solo Meng Hao non fosse qui, sono stanco di lui.” Non era venuto per via di Cao Yang, ovviamente, ma solo per imitare il modello d’affari di Meng Hao. Ora che ne aveva avuto un assaggio, era pronto ad ottenere il monopolio. Squadrò Meng Hao con uno sguardo omicida.


“Farò pratica per qualche altro giorno,” pensò, “poi lo ucciderò.”


Il giorno dopo, grazie alla potente reputazione di Lu Hong come discepolo numero uno di livello basso, furono in pochi a presentarsi nell'Area Pubblica. Quelli che si fecero vedere erano coloro che non erano presenti il giorno prima. Non avevano scelta se non quella di comprare gli elisir medicinali. Meng Hao non era disposto a fare affari come Lu Hong, così non ottenne alcun ordine.


Più Lu Hong guardava Meng Hao, più le sue intenzioni omicide parevano crescere. La sera del terzo giorno, mentre Meng Hao usciva in silenzio, udì la voce arrogante di Lu Hong provenire da dietro di lui. I pochi presenti lo udirono allo stesso modo.


“Se vedo la tua bandiera domani, farò a pezzi la tua base di Coltivazione.”


Meng Hao si fermò per un momento. Non disse nulla, ma un potere freddo riempì i suoi occhi. Si allontanò in silenzio e tornò alla Grotta dell’Immortale.


“Sei tu che mi hai copiato,” disse Meng Hao, gli occhi ribollenti di furia. “Poi hai rubato i miei affari, come una tortora che deruba il nido di una gazza. Poi hai osato dire che distruggerai la mia base di Coltivazione!” Pensando all'espressione assassina negli occhi di Lu Hong, Meng Hao spinse la porta di pietra della seconda stanza della Grotta dell’Immortale. Subito, una spessa scia di energia spirituale ne scivolò fuori. Meng Hao sedette a gambe incrociate.


Assorbì l’energia accumulata in molti mesi. Mentre l’alba si avvicinava, aprì i suoi occhi scintillanti. Aveva sperimentato una fase di passaggio. Era al picco del terzo livello, e a un passo dal quarto.


Ma non era un passo facile. Più si saliva di base di Coltivazione, più era difficile fare progressi, specialmente al quinto e settimo livello. Spesso quei livelli erano estremamente difficili. Accigliato, Meng Hao strinse i denti e si costrinse ad aprire la borsa da trasporto e prendere tutti gli Elisir per la Condensazione dello Spirito che aveva guadagnato di recente. Poi usò l’abilità mistica dello specchio di rame su tutte le Pietre dello Spirito disponibili, per duplicarle in altri Elisir per la Condensazione dello Spirito.


Erano ad uso limitato, ma in grande quantità avrebbero potuto dare degli effetti. Ogni volta che si serviva di quel metodo, esso perdeva di efficacia.


“Se non lo abbatto io per primo, domani mi distruggerà.” Ingoiò tutto senza esitazione.


L’energia spirituale in lui era scarsa, così, mentre la grande quantità di Elisir per la Condensazione dello Spirito si dissolveva, il suo corpo prese a tremare. Sentì la sua base di Coltivazione eruttare in lui come un’inondazione. La sua mente traballò, e la sua coscienza cedette un po’. Quando tutto si schiarì, i suoi occhi scintillavano. Eppure, non aveva ancora raggiunto il quarto livello di Condensazione del Qi. Strinse i denti. Non c’era altra scelta: duplicò altri Elisir per la Condensazione dello Spirito e li inghiottì.


Una, due, tre volte. La sua mente vibrò violentemente, come se turbolente onde la colpissero. Poi udì un’esplosione, e la sua vista si annebbiò.


Grandi masse di sporcizia scorsero fuori dai suoi pori, e mentre lo facevano, la vista di Meng Hao si schiarì, il corpo sempre più pulito. Dopo un’ora circa i suoi occhi lampeggiarono ancora e la sua mente tornò completamente lucida.


“Il quarto livello di Condensazione del Qi!”. Sentì la sua base di Coltivazione tremare come le acque di un immenso fiume. Mentre la roteava produsse il rumore di una tempesta ruggente, agghiacciante e inquietante.


Con un’espressione di calma in volto, trasse dalla borsa da trasporto cinque spade volanti, bottino della metà passata del mese. Erano tutti prodotti del Padiglione del Tesoro, prodotti di base, identici tra loro per l’aspetto.


C’erano altri oggetti magici che era riuscito a procurarsi. Sospirò profondamente, poi chiuse gli occhi e meditò fino all'alba.


“Dopo essere entrato nella setta e dato inizio alla mia pratica di Coltivazione, non ho altra scelta… se non di derubare altre persone per migliorare la mia base di Coltivazione. Ma non voglio ferire troppe persone. Per questo avevo avuto l’idea di gestire un negozio. Ora anche quello mi è stato rubato, e sono anche stato minacciato… questo è davvero troppo!”


All'alba, Meng Hao aprì gli occhi e abbandonò la Grotta dell’Immortale. Si lavò, e si diresse verso l’altura.
                                


                                



