---
title: Capitolo 15 - Attacco Decisivo
pubDate: 2025-03-17T11:17:34.750Z
tags:
    - issth
---


Il sole sorgeva sull'altopiano. A causa del periodo da venditore ambulante di Meng Hao e dei giorni in cui Lu Hong aveva spadroneggiato, c’erano pochi Coltivatori, soprattutto quella mattina all'alba. Erano solo due o tre, seduti per terra a gambe incrociate.


Quando Meng Hao arrivò, aprirono gli occhi e sospirarono senza rendersene conto, chiedendosi quando le cose sarebbero tornate alla normalità.


Qualche attimo dopo, però, rimasero a bocca spalancata per lo stupore. Meng Hao non era salito sull'altopiano, ma si era seduto al di fuori, con gli occhi chiusi e le gambe incrociate. Rimase lì, immobile.


Lo strano spettacolo li lasciò esterrefatti. Si guardarono l’un l’altro, poi sembrarono ricordarsi di qualcosa  e al che iniziarono a compiacersi.


Il tempo passava e ben presto il sole fu alto nel cielo. Molti altri arrivarono sull'altopiano e tutti quanti notarono lo strano comportamento di Meng Hao. Iniziarono a tentare di indovinare cosa stesse succedendo. Erano tutti così presi dalla curiosità, che nessuno iniziò a lottare.


“Può essere che le parole del Fratello Anziano Lu abbiano funzionato? Meng Hao è così spaventato che non si azzarda più a fare il venditore ambulante?”


“Dev'essere così. Il Fratello Anziano Lu è il primo tra i discepoli di basso livello. Se ti dice che ti sconfiggerà, non hai altra scelta che batterti”.


“Chi l’avrebbe mai detto che quel tizio sarebbe stato così preoccupato di salvarsi la pelle? Tutto quello che sa fare è comportarsi da bullo con chi è più debole di lui. Guarda che arrogante. Pensa che il Fratello Anziano Lu lo lascerà in pace solo perché non ha portato il suo stendardo da quattro soldi”. Quasi tutti erano fatti così. Non protestavano se venivano derubati da qualcuno di potente, ma non smettevano di  lamentarsi se qualcuno che sembrava debole e gentile si appropriava delle loro cose facendo affari.


Lu Hong era al potere già da un po’. Dal suo primo e feroce attacco, fino al giorno in cui aveva obbligato i discepoli a fare affari con lui, tutti erano stati impotenti. E tutt'ora, non potevano fare altro che sopportare. In effetti, molti credevano addirittura che negli ultimi tempi fosse diventato un po’ più gentile.


Meng Hao non era nella setta da molto e non era né particolarmente potente né arrogante. Quindi, anche se conduceva gli affari con gentilezza, tutti si lamentavano incessantemente.


Meng Hao sentiva tutto quello che dicevano, ma la sua espressione si mantenne indifferente come sempre. Ovviamente sedeva in meditazione al di fuori dell’Area Pubblica non perché non volesse entrare, ma perché non poteva, avendo raggiunto il quarto livello di Condensazione del Qi.


Nel mezzo della discussione, qualcuno apparve ai piedi della montagna. Indossava una tunica verde, avrà avuto una trentina d’anni e sul suo viso era dipinta un’espressione di incredibile arroganza. Era Lu Hong, che si avvicinava lentamente, le mani strette dietro la schiena.


Non appena apparve, Meng Hao aprì gli occhi, che brillarono intensamente. Tutti lo osservarono alzarsi in piedi e afferrare la propria borsa da trasporto, dalla quale trasse una piccola spada bianca. L’aura della spada scintillava, mettendo tutti a disagio con la sua fredda pressione. Meng Hao fece un balzo in avanti con la lama che puntava dritto verso  Lu Hong.


Non appena i presenti si resero conto di quello che stava capitando, furono tutti presi da un gran fermento. Erano stupefatti dal coraggio di Meng Hao… Si stava davvero mettendo contro Lu Hong, il primo tra i discepoli di basso livello?


“Sta… sta per battersi contro Lu Hong!”


“Sarebbe successo prima o poi. Meng Hao ha ferito Cao Yang e Lu Hong gli ha rovinato gli affari. Lo scontro era inevitabile. Solo non mi sarei mai immaginato che Meng Hao avrebbe osato attaccare così. Penso che non si renda conto dei suoi limiti”.


“Il Fratello Anziano Lu è al terzo livello da anni. Meng Hao non ha speranze di vincere.”


Nel momento in cui Meng Hao era scattato in avanti anche gli occhi di Lu Hong si erano illuminati. Aveva già pianificato di uccidere Meng Hao se l’avesse incontrato quel giorno, e ora il suo avversario aveva osato prendere l’iniziativa. Era stato piuttosto d’aiuto. Ridacchiò beffardo, e il suo corpo parve tramutarsi in un arcobaleno mentre si lanciava contro Meng Hao. Con la mano destra afferrò la propria borsa ed estrasse una spada volante violacea.


Non appena apparve la spada volante, si udì un fischio penetrante e da essa scaturì un raggio viola e dorato dal diametro di circa 30 metri.


“È la spada Viola dello Yang del Fratello Anziano Lu!”


“Hai ragione! Gli è stata donata dalla Setta come riconoscimento per qualche servizio speciale che ha fatto. È incredibilmente affilata”.


Due uomini, una montagna. Alle pendici di quest’ultima, i due si lanciarono l’uno contro l’altro.


Si udì un fragoroso boato e l’espressione di Lu Hong cambiò radicalmente, mentre il sangue gli sprizzava dalla bocca. Indietreggiò di alcuni passi, fissando Meng Hao, scioccato.


“È il quarto livello di Condensazione del Qi!”


Meng Hao appariva leggermente imbarazzato. Aveva appena raggiunto il quarto livello di Condensazione del Qi e non riusciva a controllarlo del tutto. Non poteva rilasciare il suo pieno potere.


Aveva compiuto un semplice attacco, carico di ferocia. Eppure la sua spada era già visibilmente incrinata. La spada del suo avversario era magicamente affilata e aveva quindi danneggiato la sua arma.


Anche se Meng Hao non aveva molta esperienza nel combattimento, i sei mesi passati cacciando bestie selvatiche nei boschi l’avevano aiutato ad aumentare la velocità di reazione. Inoltre, durante i giorni trascorsi nell'Area Pubblica, aveva osservato molti scontri. Mentre Lu Hong tornava indietro, lui scattò in avanti afferrando la propria borsa da trasporto. Un’altra spada volante apparve vicino a quella danneggiata. Le aure delle due spade si fusero e attaccarono Lu Hong.


Mentre Meng Hao scattava in avanti, le sue dita baluginarono e lingue di fiamma si addensarono intorno a lui. A tre passi di distanza, comparve un Serpente di Fuoco, grosso come il suo braccio e lungo circa mezzo metro. Si contorse nell'aria, poi emise un ruggito e si lanciò contro Lu Hong.


Visibilmente scioccato, Lu Hong sputò un grumo di sangue dalla bocca e indietreggiò nervosamente. I suoi occhi avvamparono di rabbia. Era consapevole che l’esito della battaglia era incerto, dato che lui aveva degli oggetti magici, mentre Meng Hao aveva appena raggiunto il quarto livello. Ma se fosse riuscito a sconfiggere Meng Hao, avrebbe guadagnato prestigio.


Le sue intenzioni omicide erano ben visibili nell'espressione del volto. Le sue dita danzarono e un globo d’acqua brillante e luminoso apparve nelle sue mani. Lo lanciò e quello esplose in innumerevoli Frecce d’Acqua, che si scagliarono contro il Serpente di Fuoco.


Agitò ancora le dita e la spada Viola dello Yang cozzò contro le due spade volanti di Meng Hao. Si udì un boato, come di ferro che si schiantava. Le due spade volanti di Meng Hao si frantumarono e la spada Viola dello Yang si unì alle Frecce d’Acqua contro il Serpente di fuoco.


Con un ruggito fragoroso, il Serpente di Fuoco si dissolse in una nube di cenere. Le Frecce d’Acqua divennero una nebbia leggera e la spada Viola dello Yang tornò tra le mani di Lu Hong. La sua aura viola-dorata non era più splendente come prima ed era apparsa una crepa, ma la sua lama era affilata come non mai.


“Con un quarto livello di Condensazione del Qi del genere e senza alcuna arma efficace, ucciderti non sarà poi così difficile. Quante volte puoi usare l’arte del Serpente di Fuoco, considerando che non sei ancora al quinto livello?” dentro di sé, Lu Hong era preoccupato per la sua spada volante, ma esibì un ampio sorriso. Non indietreggiò nemmeno di un passo.


“La tua spada sarà anche incredibilmente affilata, ma vedremo quante volte ancora potrai usarla. Parlando di spade volanti… ne ho ancora qualcuna. E per quanto riguarda il quinto livello di Condensazione del Qi, con tutte le pillole medicinali che mi ha dato la Sorella Anziana Xu non mi ci vorrà poi molto per raggiungerlo.” La sua espressione era impenetrabile, ma Meng Hao era davvero nervoso. Dopotutto era la sua prima vera lotta. Diede un colpetto alla sua borsa e apparvero altre tre spade volanti, che si scagliarono contro Lu Hong.


Lu Hong sembrò preoccupato per un momento, ma non rimase fermo a lungo. Ruggì e subito dopo le tre spade volanti di Meng Hao si scontrarono contro la sua spada Viola dello Yang.


Bang bang bang! Le tre spade andarono in pezzi e l’aura della spada Viola dello Yang era diminuita notevolmente. Altre crepe apparvero sulla sua superficie e Lu Hong apparve incredibilmente preoccupato.


Prima che potesse fare qualunque cose, Meng Hao colpì ancora con noncuranza la sua borsa da trasporto e altre tre spade volanti comparvero sfrecciando nell'aria. Agitò il braccio e un altro Serpente di Fuoco si materializzò. Gli astanti erano tutti scioccati.


“Meng Hao… Sta… Sta davvero mettendo in difficoltà il Fratello Anziano Lu. È davvero al quarto livello di Condensazione del Qi!”


“Non è entrato nella Setta tanto tempo fa, eppure è già al quarto livello di Condensazione del Qi. È senza ombra di dubbio al quarto livello, guardate come se la sta cavando contro il Fratello Anziano Lu. Ma come ha potuto migliorare così velocemente? Cosa gli ha dato la Sorella Anziana Xu per aiutarlo? Maledizione, se avessi anche io qualcuno su cui fare affidamento, forse potrei migliorare così velocemente nella mia Coltivazione”. La folla venne percorsa da un brusio, i volti dei presenti distorti dall'invidia.


L’espressione di Lu Hong mutò di nuovo e indietreggiò, digrignando i denti. Agitò di nuovo le dita e un altro Globo d’Acqua apparve. Non immaginava che il suo avversario avesse così tanti oggetti magici.


Un boato risuonò, mentre le tre spade volanti di Meng Hao si frantumavano, seguite dal Serpente di Fuoco. L’aura della spada viola dello Yang era quasi spenta. Ma ciò che scioccò di più Lu Hong fu l’espressione indifferente di Meng Hao mentre richiamava altre tre spade volanti. Un’altra esplosione e le tre spade finirono in pezzi. Ma, a quel punto, la spada Viola dello Yang emise un grido di lamento e si disintegrò.


Lu Hong sgranò gli occhi, mentre barcollava all’indietro, sputando grumi di sangue. Fissò lo sguardo su Meng Hao.


Meng Hao non mostrò alcuna emozione, ma dentro di sé era estremamente nervoso. Ogni singola spada volante equivaleva a una Pietra dello Spirito. Agitò la mano destra e apparve un altro Serpente di Fuoco, che ruggiva e si contorceva nell'aria che lo circondava. Volò verso Lu Hong.


Meng Hao colpì Lu Hong che stava retrocedendo, accompagnato dal Serpente di Fuoco. Un’altra spada volante si unì all'attacco e, in un istante, si trovava appena a un metro di distanza da Lu Hong, l’aura che risplendeva di morte.


“Mi costringi a farlo!” urlò Lu Hong, i capelli arruffati, gli abiti macchiati di sangue. Dal giorno in cui era entrato nella setta, non si era mai trovato così in difficoltà. Gli occhi gli bruciavano. Con un ringhio, aprì la tunica, mostrando un contenitore a forma di Lagenaria in giadeite che gli pendeva dal collo. Vi versò all'interno tutta l’energia spirituale che riuscì a raccogliere.


Il contenitore a forma di Lagenaria in giadeite iniziò a brillare intensamente e un ronzio riempì l’aria. Di fronte a Lu Hong, comparve l’immagine di un imponente contenitore a forma di Lagenaria, molto più grande di quello che portava appeso al collo. Era alto circa la metà di una persona.


In realtà, la base di Coltivazione di Lu Hong non era così forte da poter attivare completamente il contenitore. L’immagine tremolante sembrava stesse per dissolversi da un momento all'altro. Prima che potesse stabilizzarsi, Lu Hong vomitò sangue e indietreggiò di nuovo, il viso di un pallore mortale. Eppure fissava ancora Meng Hao con rabbia folle e omicida.


Anche se il contenitore a forma di Lagenaria non era completo, l’energia spirituale pressata al suo interno fece cambiare espressione a Meng Hao. Poi l’immagine del contenitore emise un boato tonante e un fascio verde e denso scaturì dalla sua bocca, colpendo il Serpente di Fuoco e inondando Meng Hao.


“Questo è un oggetto magico che mi è stato donato dal Fratello Anziano Wang Tengfei. Può essere utilizzato da qualcuno che ha raggiunto il quarto livello di Condensazione del Qi. Ma tu stai cercando la morte, Meng Hao, mi costringi a usarlo troppo presto e ora devo pagarne le conseguenze. Questa volta però stai per morire!” Lu Hong scoppiò a ridere selvaggiamente e non aveva ancora finito quando si bloccò, scioccato, come se fosse stato colpito da un fulmine. Lo fissò attonito.


Il raggio verde aveva colpito Meng Hao, scaraventandolo a dieci metri di distanza. Però era stato bloccato da uno scudo rosaceo che aveva avvolto il corpo di Meng Hao. Non appena il fascio verde si dissipò, scomparve anche lo scudo rosa, riassorbito dal ciondolo di giada rosa che Meng Hao teneva in mano, la superficie coperta da una ragnatela di crepe.


Afferrò il ciondolo di giada, rivoli di sudore freddo gli colavano lungo la schiena, il cuore stretto in una morsa di paura. Se non avesse tirato fuori il ciondolo che la Sorella Anziana Xu gli aveva dato, sarebbe stato distrutto dal terribile potere del contenitore a forma di Lagenaria.


“Che oggetto magico è mai quello?!” Meng Hao guardò il contenitore a forma di Lagenaria in giadeite che pendeva dal collo di Lu Hong, il quale appariva gravemente ferito. Fece un balzo in avanti e  afferrò il contenitore, riponendolo nella propria borsa da trasporto.


“Mi è stato donato dal Fratello Anziano Wang Tengfei! Se ti azzardi a rubarlo, dovrai fare i conti con la sua ira!” Lu Hong perse tutto il suo contegno e iniziò a tremare. Era sconvolto, non avrebbe mai immaginato che il contenitore sarebbe stato inutile contro il suo avversario.


“Le regole della Setta dicono che quando prendi qualcosa, questo ti appartiene” disse Meng Hao. Esitò per un momento, ma poi decise che il contenitore a forma di Lagenaria era semplicemente troppo potente. non l'avrebbe restituito. L’ostilità che si era creata sarebbe stata difficile da superare. Con l’odio nel cuore, fissò con freddezza Lu Hong.


“Questa non è l’Area Pubblica” gli fece notare Lu Hong, gli occhi pieni di panico e disperazione. Alzò la voce, così che tutti potessero sentirlo: “Se mi uccidi qui, violerai le regole della setta!”


“Io, Meng Hao, non violerò le regole della Setta. Però, ieri mi hai minacciato dicendo che avresti bloccato la mia base di Coltivazione. Quindi, oggi, sarà quello che io farò a te”. Completamente calmo, sollevò la mano e scagliò una spada volante contro i passaggi del Qi del Dan tian di Lu Hong, distruggendo la sua base di Coltivazione. Dopo rimase lì, tra le terribili urla di Lu Hong, gettando un’ombra di paura e timore sull'intero altopiano.
                                


                                



