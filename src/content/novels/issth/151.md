---
title: Capitolo 151 - Voglio Farlo Io
pubDate: 2025-03-17T11:17:34.792Z
tags:
    - issth
---


I viticci rosso cupo sembravano riflettere la furia di Meng Hao. Si agitarono furiosamente, ronzando. La cenere si sollevò dal suolo, come una cortina di nebbia, celando la figura di Meng Hao.


La sua tunica nera da allievo era leggermente sbiadita. I lunghi capelli frustavano l'aria attorno a lui, mossi dalla sua indicibile rabbia, che si elevava fino al cielo. L'aura omicida che emanava era completamente opposta alla solita indole di Meng Hao.


I suoi occhi erano iniettati di sangue. Aveva visto Xu Qing impotente, aveva visto la sua amarezza, la sua pallida bellezza e poi il semplice sorriso che le era spuntato sul volto. Quel sorriso significava tutto per Meng Hao.


Meng Hao l'amava. Era un amore giovanile, nato dalla vista di una bella ragazza. Un amore semplice. Dopo lo scioglimento della Setta dell'Affidabilità un mondo intero si era intromesso tra loro. Ora che si potevano di nuovo guardare negli occhi, gli anni trascorsi non sembravano poi un tempo così lungo, quasi come un sogno.


Sette od otto anni prima eri una giovane e fredda ragazza che, illuminata dalla luce della luna, aveva accettato un Elisir della Coltivazione Cosmetica. Ora, sette od otto anni dopo, eccoti qui, il volto pallido ma sorridente.


Sette od otto anni prima, ero uno scolaro sulla cima del Monte Daqing, che aveva lanciato una fiasca giù dalla montagna. Non saprai mai che promessa ho scritto in quella fiasca.


Sette od otto anni dopo, eccomi qui, la mia furia omicida si eleva fino al cielo. La strada alle mie spalle non è molto lunga, ma è cosparsa di ossa di Coltivatori.


Sette od otto anni...


Per i mortali possono cambiare tante cose in sette od otto anni. Per i Coltivatori, sette od otto anni non sono poi molti, ma d'altra parte tutti i Coltivatori vengono al mondo come mortali. Meng Hao non era più lo studente di sette od otto anni prima, ma i ricordi di quegli anni restavano. Non se ne sarebbe mai dimenticato.


Guardò Xu Qing e sorrise. Era un sorriso pieno di calore e di quell'allegria che si prova al rivedere qualcuno per la prima volta dopo tanto tempo. Durò finché non sollevò lo sguardo su quell'uomo tremante che faceva Zhao di cognome e che era fermo lì, il volto pallido e gli abiti aperti che gli pendevano sul corpo.


Zhao Shanhe sentì lo sguardo di Meng Hao come se fossero due spade affilate conficcate negli occhi. L'occhiata gli entrò dentro, facendo tremare la sua mente. Trapassò il sangue e le carni, frantumando le ossa e conficcandosi direttamente nei vasi del Qi. Penetrò fino a raggiungere il Pilastro del Dao.


Il suo Pilastro del Dao era coperto di crepe, ovviamente aveva una Consistenza Spezzata. Il Pilastro tremò violentemente, come se lo sguardo di Meng Hao potesse farlo a pezzi. Zhao Shanhe era paralizzato dal terrore.


"Compagno... Compagno Daoista, signore, sono Zhao Shanhe, un discepolo del Conclave della Setta del Setaccio Nero. Compagno Daoista..." la sua lingua fremette mentre parlava. Poteva anche essere ricco, ma non era stupido.


Lo scudo rosa che aveva usato poco prima era un tesoro che poteva essere rotto dal potere di una Stabilità della Consistenza avanzata. Eppure, Meng Hao, che sembrava essere solo al principio della Stabilità della Consistenza, l'aveva distrutto.


Aveva visto anche la gelida aura letale di Meng Hao. Era incredibilmente intensa, qualcosa che non aveva mai visto prima.


"Il tuo cognome è Zhao?" Chiese freddamente Meng Hao, facendo per avanzare. "Ho appena ucciso un altro tizio il cui cognome era Zhao. Si chiamava Zhao Binwu". Meng Hao aveva scoperto il nome di Zhao Binwu dal medaglione identificativo che aveva trovato nella sua borsa da trasporto.


Mentre faceva il primo passo, per Zhao Shanhe fu come se Meng Hao stesse calpestando direttamente il suo cuore, che sussultò, colpito da un profondo dolore difficile da descrivere.


Fu in quel momento che Zhao Shanhe comprese le parole di Meng Hao. Un boato come di tuono risuonò in lui e il corpo rabbrividì. Inconsciamente, fece un passo indietro. Lo sguardo di Meng Hao si posò su di lui, carico di un'incredibile pressione. La mente di Shanhe vacillò di nuovo e il suo corpo tremante rimase paralizzato. Davanti alla base di Coltivazione di Meng Hao, la sua sembrava incapace di produrre anche solo una stilla di potere.


Era una pressione schiacciante!


Meng Hao rilasciò tutto il potere del suo Perfetto Pilastro del Dao, creando una pressione che avrebbe potuto distruggere qualunque Pilastro del Dao della Stabilità della Consistenza!


Era una capacità innata della Consistenza Perfetta. Dato che la Consistenza Perfetta lottava con i Cieli per l'energia spirituale, aveva la capacità di esercitare una schiacciante pressione su tutte le altre basi di Coltivazione della Stabilità della Consistenza!


Tremando, l'espressione sul volto di Zhao Shanhe cambiò. Meng Hao fece un secondo passo e, mentre posava il piede a terra, il viso di Zhao Shane si tingeva di un pallore mortale. Il sangue spruzzò a fiotti dalla sua bocca e la paura prese possesso del suo sguardo.


"Compagno Daoista... se volete parlarne..." tutto il suo corpo tremò, ma anche se tentava di parlare, Meng Hao fece un terzo passo. Pestò il piede a terra, lo spirito di Zhao Shanhe fu scosso e l'uomo tossì sangue. Il Pilastro del Dao dentro di lui non poteva resistere alla pressione esercitata da Meng Hao. Una lunga crepa si aprì su tutta la lunghezza!


Apparvero altre crepe, che coprirono l'intero Pilastro del Dao. Il sangue defluì completamente dal volto di Zhao Shanhe e gli occhi erano colmi d'angoscia. Tremando, stava per usare tutto il potere che riusciva a raccogliere per rispondere all'attacco, quando Meng Hao, con espressione assente, fece il quarto passo, che fu carico di intento omicida.


Nell'istante in cui fece il quarto passo, il boato nella mente di Zhao Shanhe s'innalzò fino ai Cieli. Per un secondo, il suo cuore si fermò. Ogni organo sembrò rallentare mentre le crepe si aprivano nel Pilastro del Dao finché, all'improvviso,... si disintegrò!


Il Pilastro del Dao si disintegrò!


A questo punto Zhao Shanhe si lasciò sfuggire un urlo agghiacciante, diverso da qualunque altro suono fosse mai uscito dalla sua bocca. Tossì sangue per sette od otto volte e poi iniziò a tremare e ritrarsi. Era coperto di sudore gelido e aveva il volto cinereo. All'improvviso poteva di nuovo muoversi, ma tutto quello che poté fare fu battere in ritirata.


Prima che potesse allontanarsi troppo, Meng Hao fece un quinto passo e si stagliò davanti a lui. Il ginocchio si alzò, ma non diretto al collo di Zhao Shanhe. Lo colpì direttamente in mezzo alle gambe.


Pop pop!


Il dolore intenso lo fece gridare di nuovo. Mentre urlava, la mano destra di Meng Hao scattò e si abbatté sul suo collo. L'urlo si bloccò nella gola di Zhao Shanhe, senza alcuna possibilità di uscirne.


Poteva solo lamentarsi mentre il volto diventava viola scuro. Incapace di parlare, incapace di urlare, il dolore sembrò moltiplicarsi per dieci.


Aveva gli occhi sporgenti, pazzi e il corpo si contorse. Improvvisamente voleva lottare.


Ma... non poteva resistere. Non poteva lottare, non poteva nemmeno proferire una singola parola. Il suo corpo tremò, scosso dal dolore. Era come un mortale, con il suo Pilastro del Dao distrutto e la base di Coltivazione in rovina.


"Basta!" implorò una voce tremante. Era Xue Yuncui, ancora al fianco di Xu Qing. Il suo corpo era scosso dai tremiti e aveva il volto pallido. Ma teneva ancora la spada puntata al collo di Xu Qing, pronta a trapassarlo in qualunque momento.


Meng Hao le sembrava quasi una sorta di demonio maligno, crudele e spietato. Il sangue le era completamente defluito dal volto e non si azzardava nemmeno a guardarlo negli occhi. Dentro di sé si pentì immediatamente, ma era già troppo tardi. Poteva solo supplicarlo di lasciarla andare.


"Siete Meng Hao, vero? Ho sentito Xu Qing parlare di voi e della Setta dell'Affidabilità... è tutto un malinteso. Voglio solo andare via..." la sua voce tremava mentre guardava Meng Hao. Era lei quella davvero spaventata, benché tenesse una spada tra le mani.


"Ero uno studente" rispose freddamente. Continuò a tenere Zhao Shanhe per il collo, ma si voltò per guardare verso Xue Yuncui. A voce bassa, proseguì: "Una volta ho letto un testo antico che si diceva provenire dal Grande Tang delle Terre Orientali. C'erano descritti diversi metodi d'esecuzione bizzarri. Uno di essi, dopo averlo letto, mi ha fatto venire gli incubi per giorni". Con gli occhi pieni d'odio, sollevò la mano sinistra e afferrò una delle dita di Zhao Shanhe. Una dopo l'altra, gli spezzò le dita di entrambe le mani. Poi fu la volta delle braccia. Poi delle spalle. Poi tutto il resto del corpo.


Zhao Shanhe sperava di svenire dal dolore, ma non poteva, non con Meng Hao lì. Passò il tempo necessario a un bastoncino d'incenso per bruciare. Finalmente Meng Hao girò la mano destra. Risuonò uno scricchiolio nel momento in cui il collo di Zhao Shanhe si spezzò.


Per tutto il tempo, non aveva potuto lasciarsi sfuggire nemmeno un grido. Morì così...


Meng Hao lasciò cadere il corpo di Zhao Shanhe e poi si voltò a guardare Xue Yuncui. "Come vuoi morire? Lascio a te la scelta".


Il volto della donna era di un pallore cadaverico, così come il suo corpo. Tremava tutta, anche la spada che teneva in mano. Guardò Meng Hao e fu presa dal panico. Era il peggior incubo che mai avesse avuto.


"Tu... non puoi obbligarmi!" urlò. Mentre parlava, il terreno sotto di lei espose. Un viticcio rosso scuro si levò in aria, attorcigliandosi intorno al corpo e facendole sfuggire di mano la spada, che cadde vorticando. Meng Hao agitò una mano per spedirla a circa venticinque metri di distanza. I viticci avvolsero completamente Xue Yuncui, aprendosi come bocche grondanti di saliva, aspettando l'ordine di Meng Hao, per prosciugarla completamente.


"Non ucciderla..." disse quietamente Xu Qing, rialzandosi a fatica. Guardò Meng Hao. "Voglio farlo io. In tutti questi anni, non ho desiderato altro che tagliarle la lingua". Stringendo i denti, recuperò la spada di Xue Yuncui. I viticci abbassarono Xue Yuncui fino a lei.


"Giovane Sorella Xu... Io..." la donna guardò Xu Qing, tremante, uno sguardo di supplica negli occhi.


Xu Qing, con espressione gelida, levò la spada e la conficcò lentamente nella sua bocca. Le urla di Xue Yuncui riecheggiarono nei dintorni.


Xu Qing si piegò in avanti e le sussurrò in un orecchio: "Non puoi opporti, quindi chiudi gli occhi e goditelo. Ho sempre voluto dirtelo. Tu sei la puttana!". Rigirò la spada nella mano. Nel tempo di dieci respiri Xue Yuncui smise di agitarsi. Xu Qing spinse la spada ancora più in profondità.
                                


                                



