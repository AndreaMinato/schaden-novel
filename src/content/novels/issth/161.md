---
title: Capitolo 161 - Compare Massima Irritazione!
pubDate: 2025-03-17T11:17:34.794Z
tags:
    - issth
---


Non fu solo l'attenzione di Xie Jie a ricadere su Meng Hao. Anche Xu Youdao e il Coltivatore in grigio gli rivolsero degli sguardi profondi ed eloquenti.


La sua espressione era calma, ma dentro di lui, nella sua mente, baluginò un lampo di comprensione. Ora sapeva perché tutti lo avevano guardato in maniera così strana quando erano entrati nel grande Calderone.


I Nove Grandi Nomi non includevano Meng, dunque, una volta che lui era entrato, dovevano essere tutti giunti alla conclusione che lui stesse utilizzando un nome falso.


Lui stesso era alquanto incerto riguardo questa rivelazione. Guardò attraverso gli strati di fulmini in direzione delle nove statue imponenti. Come previsto, tra queste era possibile individuare dei volti simili a Xu Youdao, al Coltivatore vestito di grigio e addirittura a Xie Jie.


Queste statue rappresentavano i loro antenati. Portavano dei cognomi che potevano essere ricondotti a tempi antichi, Clan che qualcuno chiamò le Nove Grandi Famiglie.


“Faccio parte delle Nove Grandi Famiglie...?” si chiese Meng Hao. Qualche istante dopo, sul suo volto comparve un sorriso, sebbene fosse alquanto freddo. Era sicuro di non farne parte.


Si era ricordato di come, al suo ingresso nell'enorme calderone, lo specchio di rame fosse diventato bollente all'interno della borsa del Cosmo. Se si fosse trattato solo di questo, non sarebbe stato un indizio sufficiente a provare qualcosa. Ma Meng Hao d'un tratto si era anche ricordato di come lo specchio si fosse surriscaldato durante l'incontro segreto, quando Han Bei aveva fornito le informazioni riguardo al primo volume del Classico del Tempo.


“Han Bei deve essersi preparata a lungo per questo giorno”, pensò, “e non ha preso parte  solo ad un incontro segreto. Le informazioni che ha diramato non erano riservate solo ai Coltivatori alla fine dello stadio della Stabilità della Consistenza ma, cosa più importante, ai soli discendenti delle Nove Grandi Famiglie”. Con tutte queste informazioni frammentate, arrivò alla conclusione che questo dovesse avere a che fare con lo specchio di rame.


“Ma che cos'è di preciso questo specchio? Può smuovere le auree delle bestie selvatiche fino a farle esplodere, ha uno straordinario potere di duplicare gli oggetti e apparentemente mi ha aiutato a raggiungere i miei obiettivi utilizzando mezzi subdoli. Sebbene io non facessi parte delle Nove Grandi Famiglie, sono riuscito comunque ad entrare in questo luogo”. Tutti questi pensieri sparsi balenarono nella mente di Meng Hao uno dopo l'altro. Tra la domanda di Xie Jie e la risposta di Meng Hao passarono solo alcuni istanti.


“Se le Nove Grandi Famiglie includano o meno Meng, io proprio non lo so”, disse in modo freddo. “Ma il fatto che io sia entrato nel Calderone e sia arrivato fino a questo punto solleva una questione importante”. Lo sguardo nei suoi occhi rendeva molto chiaro ciò a cui stesse pensando.


Xie Jie sbatté le palpebre e aggrottò le sopracciglia. Il discorso di Meng Hao lo lasciò ammutolito. Le parole rappresentavano una difesa, sebbene lui non avesse ammesso né negato nulla; o forse aveva fatto entrambi. Xie Jie lo guardò a lungo.


La risposta era stata chiara; Meng Hao non sapeva nulla. Ma forse la ragione per cui si trovava qui era che facesse davvero parte delle Nove Grandi Famiglie.


“Il Compagno Daoista Meng ti ha fornito la sua risposta”, disse Han Bei con toni pacati. “Fratello Xie, so che hai portato con te gli Elisir Verdi di Occultamento che il Leader della Setta ti ha donato proprio da usare in questo luogo. Ne sono già a conoscenza, non è necessario che tu lo confermi o lo neghi”.


Xie Jie rimase in silenzio per un attimo. Guardò i fulmini, con il volto tetro. Poi colpì la parte superiore della sua testa e sputò un piccolo elisir verde grande quanto un'unghia. Non appena partì in volo esplose, facendo andare grandi quantità di Qi verde ovunque. Quando ciò accadde, i fulmini iniziarono a diventare più trasparenti di qualche tono, come se fossero stati celati.


I cinque proseguirono per alcune centinaia di metri, con Xu Youdao e il Coltivatore in grigio in testa.


Dopo qualche centinaio di metri Xie Jie disse con il volto severo “Ho solo tre Elisir Verdi di Occultamento!”. Sputò un altro elisir, e procedettero di corsa attraverso i fulmini ora indefiniti.


Grazie al potere dei due Elisir Verdi di Occultamento, riuscirono a raggiungere la posizione delle nove statue. Erano maestose, come il calderone al loro centro, che sembrava potesse contenere i Cieli.


Attorno all'area circolava un'antica aura, che sfiorava i loro volti e li faceva sentire come se  fossero tornati ad un'epoca primordiale. Era come se potessero percepire l'immensità di quell'epoca.


Han Bei non riusciva a celare l'emozione negli occhi. Respirò affannosamente quando alzò lo sguardo in direzione della statua del suo antenato. Accanto a lei, Xu Youdao, il Coltivatore vestito di grigio e anche Xie Jie rimasero ad aspettare in silenzio, ciascuno di loro con gli occhi puntanti verso le statue dei rispettivi antenati.


Meng Hao non riusciva in alcun modo a capire cosa stesse passando nelle loro menti. Il suo volto era quello più calmo del gruppo mentre guardava le statue una ad una. Infine, il suo sguardo si posò sul calderone circolare che rappresentava i cieli.


Proprio mentre lo guardava, qualcosa nella sua visione periferica catturò la sua attenzione. C'era qualcosa che si muoveva su una delle statue. Meng Hao vi lanciò subito uno sguardo, poi gli occhi si spalancarono.


Là, su una delle spalle della statua che somigliava al Coltivatore con il mantello grigio, era caduta della polvere che aveva svelato qualcosa. Si trattava di una cosa quadrata, che sembrava gelatinosa e piuttosto elastica, come una grossa porzione di gelatina di carne.


Era limpida e bianca, e dopo averla osservata la reazione dei più sarebbe stata provare a mangiarla. L'oggetto sedeva sulla spalla della statua, agitandosi leggermente, facendo così cadere ancora più polvere. Meng Hao lo fissò, con gli occhi strabuzzati e la bocca spalancata. La cosa sembrava essere viva! All'improvviso, spiccò il volo dalla spalla per andare sul capo della statua. Poi saltò nell'aria. Sulla superficie della gelatina di carne comparve una crepa, che si aprì fino a diventare una bocca enorme. All'istante, i fulmini nel cielo crepitarono. Dieci saette caddero esattamente sulla gelatina di carne.


Questa masticò per qualche istante, poi si fermò, come se stesse digerendo i fulmini. Meng Hao rimase a bocca aperta per lo stupore quando questa cadde al suolo e poi salto dopo salto, saltellò fino a raggiungere il calderone circolare. Rimase lì ferma, immobile.


Meng Hao non fu l'unico ad assistere a questa scena. Il rumore provocato dai fulmini e la gelatina di carne furono incredibili, e fecero voltare a guardare Han Bei e gli altri. Han Bei socchiuse gli occhi, mentre Xie Jie li strabuzzò. Lui rimase senza fiato, e i due si scambiarono un'occhiata scioccata d'intesa.


“Quello è...”


D'un tratto il Coltivatore in grigio disse “Quello deve essere il motivo per cui la Setta del Setaccio Nero ha bisogno della Torre dei Cento Spiriti. Vogliono tirare fuori Massima Irritazione”. Nei suoi occhi si fece largo uno sguardo strano. All'interno delle sue pupille comparvero dei simboli magici mentre tentava di ottenere delle informazioni. Ciò non aveva nulla a che vedere con la sua base di Coltivazione, era qualcosa di specifico dei suoi occhi.


Prima che Han Bei e Xie Jie riuscissero a dire qualcosa, improvvisamente la gelatina di carne balzò in piedi. Sulla sua superficie comparve come per magia il volto di un uomo anziano, con gli occhi chiusi. Arricciò il naso e aprì gli occhi. Questi sembravano pervasi dalla frustrazione. All'improvviso la gelatina partì in volo e sfrecciò verso l'uscita del calderone quadrato. Ma poi si fermò a mezz'aria, come se stesse esitando. Fluttuò in quell'area per qualche istante e ingurgitò altri fulmini.


Al vedere ciò, ci fu un brillio negli occhi dei cinque Coltivatori.


“Perché questa cosa viene chiamata Massima Irritazione?” chiese d'un tratto Meng Hao al Coltivatore vestito di grigio.


“Nemmeno io lo so”, fu la risposta. “Non sono riuscito a scoprire nessuna informazione riguardo alla sua origine. La Setta del Setaccio Nero probabilmente ha dedicato molto più tempo alla ricerca di informazioni. Quel poco che so è che da quando è esistita, è stata chiamata Massima Irritazione”.


“Non mi importa assolutamente nulla del nome di quella cosa”, affermò Xu Youdao. “È già trascorsa mezz'ora. Se la Compagna Daoista Han non riuscirà a recuperare presto il resto del Classico del Tempo, allora il nostro viaggio qui sarà stato solo una perdita di tempo!”


Senza dire una parola, Han Bei si sedette a gambe incrociate ai piedi della statua del suo antenato. Con le mani fece dei gesti di incantesimo, e la sua antica giada iniziò ad emettere un bagliore verdastro mentre le girava attorno. Gli occhi di Meng Hao brillarono, si avvicinò a lei di qualche passo.


Ogni cosa attorno a loro era piuttosto silenziosa. Si udivano solo i tuoni rimbombare. Trascorse del tempo, lo spazio di quasi cento respiri. Han Bei aprì gli occhi all'improvviso, e dalla sua bocca provenne il suono delle parole di un incantesimo. Xu Youdao, il Coltivatore in grigio e Xie Jie rimasero nelle vicinanze, sempre più all'erta.


D'un tratto il suono dell'incantesimo di Han Bei cessò, e lei sputò del sangue sull'antica giada. Questa emise una luce verde accecante e poi si alzò in volo in direzione delle mani della statua.


Non si mosse a gran velocità, e in realtà nel muoversi barcollò leggermente avanti e indietro nell'aria. Han Bei sbiancò in volto, come se stesse avendo dei problemi a controllarla. Quando la giada si avvicinò alla statua, le due pergamene con le sacre scritture tra le mani di questa iniziarono a brillare intensamente. Sulla loro superficie comparvero delle crepe, e ci fu un'esplosione. All'improvviso, dalle due pergamene fuoriuscirono due pezzi di giada .


Ognuno di loro vide con chiarezza ciò che accadde, e sebbene avessero potuto avere dei sospetti riguardo a cosa stesse succedendo, era evidente che i due pezzi di giada si stessero allontanando dalle pergamene esplose. Quando sfrecciarono via, da loro riecheggiarono dei sibili.


I due pezzi di giada volarono via apparentemente fuori controllo, non erano controllati da niente o da nessuno. Sembravano sfrecciare via nel tentativo di uscire dal calderone quadrato.


Prima che riuscissero ad allontanarsi, però, furono catturati dal bagliore verdastro emanato dall'antica giada di Han Bei. Era come se fossero tutti connessi in qualche modo. I due pezzi di giada in fuga si fermarono a mezz'aria all'improvviso; iniziarono ad agitarsi, come se stessero lottando. Emisero un ronzio molto forte.


Han Bei sputò del sangue, e subito sembrò diventare indifferente. Il suo volto fu pervaso dallo sfinimento, e improvvisamente, l’antico pezzo di giada sfuggì al suo controllo e cadde sul terreno.


In quel momento, gli altri due pezzi di giada iniziarono a volare verso l'orizzonte. Fu improvviso, e nessuno ebbe il tempo di pensare. Xu Youdao sbatté le palpebre, e il corpo sfrecciò nell'aria quando partì in direzione di uno dei pezzi di giada. L'uomo in grigio socchiuse gli occhi, ma anch'egli fece un passo e scattò in avanti, un raggio di luce verde che sfrecciò in direzione del secondo pezzo di giada. Riguardo a Xie Jie, lui partì in direzione del pezzo di giada originale, con uno sguardo sospettoso sul volto.


“Nessuno scontro, Compagni Daoisti”, gridò Han Bei. “Chiunque tocchi quegli oggetti al di fuori della mia discendenza verrà colpito dalla grande tribolazione! Conosco un metodo per raccogliere i tre antichi pezzi di giada”. Sputò altro sangue.
                                


                                



