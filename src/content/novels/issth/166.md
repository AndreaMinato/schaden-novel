---
title: Capitolo 166 - Massima Irritazione Lega un Maestro!
pubDate: 2025-03-17T11:17:34.797Z
tags:
    - issth
---


"Secondo i testi antichi, questa è la Massima Irritazione," disse Patriarca Setaccio Viola. "Non si legherà mai a un maestro, ama i tuoni, e consuma i fulmini. Tuttavia, ciò che la eccita più di qualunque altra cosa non sono i fulmini, ma l'elettricità nel corpo umano! L'elettricità contenuta nei Pilastri del Dao di Centinaia di Coltivatori, unita al potere delle loro basi di Coltivazione, è stata combinata nella Torre dei Cento Spiriti. Questa cosa non ha mai incontrato un'aura immensa e intangibile come quella emessa dalla torre!" Esaminò la gelatina di carne, che si stava lentamente allontanando.


Al suo fianco, anche la bellissima donna di mezza età stava fissando la gelatina. Entrambi fecero ruotare le loro basi di Coltivazione. Sembravano pronti ad attaccare in qualunque momento.


Ansimando, Patriarca Setaccio Viola usò il suo Senso Divino per comunicare con la donna: "Aspetta solo un altro po'. Questa cosa è veloce, e se desidera scappare nemmeno il Patriarca di una Setta riuscirebbe a catturarla viva. Ha un'aura incredibile, e se catturata può farsi esplodere ed aspettare di reincarnarsi. Se accadesse, chissà quante migliaia di anni passeranno prima che ricompaia… Dobbiamo aspettare che consumi la Torre dei Cento Spiriti. Al suo interno c'è un sigillo, il quale, combinato con la magia dei tre Patriarchi che stanno fuori, la priverà del suo potere di autodistruzione. Solo allora potremo catturarla viva!"


Meng Hao inarcò le sopracciglia guardando la gelatina di carne. Lo considerava un oggetto di cattivo auspicio. Nel calderone aveva causato la morte di molte persone. Alla fine aveva anche parlato, lasciandogli addosso una strana sensazione. Non gli piaceva neanche un pochino.


"Allora è per questa cosa che sono venuti qui quelli della Setta del Setaccio Nero." Nello spazio di dieci respiri si perse nei suoi pensieri. Il talismano di buona fortuna era quasi attivato e poteva essere utilizzato in qualunque momento. L'espressione di Meng Hao era calma mentre osservava i procedimenti. Era pronto ad andarsene quando necessario.


Sopra di lui, la gelatina di carne emise d'improvviso un altro minaccioso ululato. La Torre dei Cento Spiriti tremò come sul punto di crollare. Dalla sua superficie schizzarono degli archi elettrici, assieme a un'aura fatalmente accattivante che i Coltivatori non potevano sentire, ma la gelatina di carne sì. Il suo naso si arricciò e gli occhi si spalancarono. Patriarca Setaccio Viola la guardò eccitato mentre si gettava in avanti avvicinandosi alla torre. Aprì la bocca e ne prese un grande boccone.


Mentre continuava a mordere, il suo volto magico diventava sempre più felice: cominciò addirittura ad emettere dei mugugni contenti. Ingoiava un morso dopo l'altro, e presto la Torre dei Cento Spiriti fu consumata per più della metà. Improvvisamente, quello che restava della torre esplose!


Un botto risuonò mentre la torre collassava su sé stessa travolgendo la gelatina di carne. Ora l'orrendo essere era spaventato a morte. La torre collassante si trasformò in una gigantesca catena, che la circondò velocemente.


La gelatina di carne emise uno strepito spaventato. Cercò di saltare all'indietro, ma non si mosse, come se qualcosa la stesse trattenendo a terra. Nello stesso momento, fuori dalla Terra Benedetta, accanto alla Porta Nera, la statua che era stata portata laggiù dalla Setta del Setaccio Nero cominciò ad emettere un bagliore misterioso. Nel mezzo del bagliore vi erano tre figure, che sedevano a gambe incrociate in meditazione.


Dentro alla Terra Benedetta, gli strepiti della gelatina di carne riempivano l'aria. Meng Hao rimase a guardarla fluttuare a mezz'aria, intrappolata dentro la catena. Il volto magico appariva in preda al panico. Quando tentò di scappare di nuovo, la catena si allungo alle sue spalle come una lunga coda. Nello stesso momento, gli occhi di Patriarca Setaccio Viola brillarono. Fece un passo avanti, il corpo svanì, ricomparendo accanto alla gelatina di carne. Sollevò la mano per afferrarla.


Nello stesso momento, anche la donna apparve dall'altro lato.


La paura sul volto della gelatina si fece ancora più intensa, ed emise uno strillo disperato. Il suo corpo prese d’improvviso a tremare, i fulmini rimbombarono dalle fessure a ondate. I cieli e la terra tremarono, e il volto di Patriarca Setaccio Viola si mosse appena. Arretrò di un passo. La donna serrò gli occhi e arretrò anche lei, incapace di toccare i fulmini.


Mentre i due si allontanavano, la gelatina di carne incatenata si lanciò in avanti, il volto colmo di disperazione. Non riusciva a muoversi in fretta con la catena che la tratteneva. Alle sue spalle, gli occhi di Patriarca Setaccio Viola si illuminarono, ed egli emise un freddo grugnito.


"Non puoi scappare," disse, la voce che riempiva tutta l'aria nelle vicinanze. "Oggi la Setta del Setaccio Nero è venuta a prenderti!" Fece un passo avanti, allungando la mano. Anche la donna sollevò la mano, grugnendo con freddezza. In un battito di ciglia, il suo corpo parve circondarsi di stelle, che si trasformarono in un fascio multicolore che circondò la gelatina di carne su ogni lato.


La gelatina di carne tremò, e volò in avanti. Poi il suo volto magico parlò, con la voce di un vecchio: "Voi non potete…"


A quelle parole, i volti dei mille Discepoli della Setta del Setaccio Nero nei paraggi si fecero atterriti. Nessuno poteva immaginare che quell'oggetto potesse parlare con voce umana.


"Così sei davvero la Massima Irritazione," rise Patriarca Setaccio Viola. Si lanciò in avanti, seguito dalla donna. I loro occhi brillavano in modo misterioso, mentre i corpi si trasformavano in fasci di luce e circondavano la gelatina. Subito dopo, gli otto Coltivatori della Formazione del Nucleo della Setta del Setaccio Nero urlarono all'unisono. Gli altri discepoli cominciarono a intonare una scrittura.


In quello stesso istante, lontano dal Territorio Meridionale, decine di migliaia di Coltivatori della Setta del Setaccio Nero sedevano a gambe incrociate, pronunciando le stesse parole. Sopra le Diecimila Montagne della Setta del Setaccio Nero, un enorme vortice circolava nell'aria. Risucchiava le scritture cantate dai Coltivatori e le trasmetteva nella Terra Benedetta attraverso le bocche dei discepoli presenti. Ogni cosa prese a tremare e scuotersi.


Uno sguardo preoccupato apparve sul volto magico della gelatina di carne. "Voi siete gente immorale. Dovreste convertire quell'uccello, non me…" La sua voce pareva spaventata. Emise un altro urlo. Improvvisamente, una grande aura bluastra prese a fuoriuscire dal suo corpo.


Strillando sempre più forte, la gelatina si lanciò in avanti, tentando inutilmente di scappare. Un potente ruggito riempì il cielo. Una gabbia enorme apparve in alto, a mezz'aria.


Le sbarre erano di ferro nero, coperte di simboli di sigilli magici. Emanava una potente pressione, tale da crepare più volte la terra.


La gabbia brillava precipitando sulla gelatina di carne, pronta a catturarla. Le sbarre emettevano un'aura nera, nella quale si potevano vedere innumerevoli facce che sorridevano eccitate.


Meng Hao non era molto vicino, ma era lo stesso spaventato. Il talismano di buona fortuna era quasi pronto all'attivazione. Nonostante la paura, la sua priorità restava scappare.


Invece, improvvisamente, sussultò e cominciò ad arretrare.


"Maledetta gelatina, perché mi insegui?" Arretrò senza esitare, l'occhio fisso sulla gelatina di carne che cambiava direzione e si lanciava senza motivo verso di lui.


Non riusciva a credere che l'avrebbe semplicemente ignorato. Aveva visto la distruzione che si era lasciata alle spalle dentro il calderone, ed era certo che stavolta stesse puntando proprio lui.


La sua fronte si fece fredda. Penso ai due eccentrici dell'Anima Nascente, al bizzarro rumore della scrittura che veniva cantata, e alla gabbia che scendeva dal cielo. Era sempre più infastidito dalla gelatina.


Ma lui non era altro che un Coltivatore della Stabilità della Consistenza. Era impossibile per lui scappare da un oggetto inseguito da due eccentrici dell'Anima Nascente, nonché da tutta la Setta del Setaccio Nero. La gelatina era incatenata, ma la sua velocità era comunque impossibile da descrivere. Un respiro, ed era lontana, il respiro seguente era proprio di fronte a lui. Discese lentamente verso la sua testa.


Uno sguardo atterrito apparve sul volto di Meng Hao. L'afferrò, la tenne stretta e la lanciò il più lontano possibile.


Ma subito gli tornò di nuovo addosso, aprì la bocca e morse il suo braccio.


"Se io non posso scappare," gemette, "allora nemmeno tu, compagno immorale…"


Patriarca Setaccio Viola e la donna si stavano avvicinando, e la rabbia colmò i loro occhi non appena videro la scena.


"Non osare!" Ruggì il Patriarca dalla tunica viola. La sua esclamazione raggiunse i cieli, e l'intera terra prese a tremare. Fu davanti a Meng Hao in pochi istanti, il volto contorto dalla rabbia. Il palmo si abbassò nella sua direzione.


Boom!


Mentre l'esplosione risuonava, uno scudo luccicante apparve davanti a Meng Hao. Era stata la gelatina di carne a produrlo. Mentre Meng Hao arretrava, era sempre lei a portarlo via. Teneva il braccio stretto nella bocca, tanto da farlo sanguinare. Il corpo tremava, non più traslucido, ma dall'aspetto fangoso.


"Così disgustoso, disgustoso, disgustoso… Schifo, schifo, schifo..." Gridava. Patriarca Setaccio Viola e la donna rimasero in piedi, l'espressione a metà tra la rabbia e l'incredulità.


"Un legame… Sta… Sta vincolando un maestro?"


"Sì, mi sto legando a un maestro," gridò la gelatina di carne, lanciandosi sulla testa di Meng Hao e prendendo la forma di un cappello. "Mi lego a questo giovane come mio maestro. Inutile! È inutile catturarmi adesso. Gente immorale, mi sono già legato a un maestro! Non posso più volare e non ho più uno scudo. Sono mutilato, morirò! Stupidi sciocchi, siete troppo malvagi! Io, io, io, io…" si rivolse improvvisamente a Meng Hao. "Ehi, perché non ti sei ancora teletrasportato via?"
                                
                        



