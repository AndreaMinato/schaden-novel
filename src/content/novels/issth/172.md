---
title: Capitolo 172 – Irrompere nella Stabilità della Consistenza intermedia!
pubDate: 2025-03-17T11:17:34.798Z
tags:
    - issth
---


All'interno del villaggio di montagna del Clan Xiao, il volto di Xiao Chang'en era pieno di entusiasmo mentre fissava Meng Hao. I membri del Clan lo osservavano con lo stesso fanatismo. Meng Hao annuì loro ma non disse niente. Entrò nella sua stanza schermata presso il lago, tenendo Sang Luo per il collo. Poi comparve la Nebbia di Fulmini.


Si sedette a gambe conserte e allentò la presa su Sang Luo, il quale non si ribellò, ma rimase lì in piedi, di fronte a Meng Hao, pallido in viso e con uno sguardo rispettoso negli occhi. Dentro di sé, tuttavia, stava aspettando nervosamente che suo fratello arrivasse per salvarlo. I piccoli occhi sfrecciarono in giro, finendo col cascare sul cappello, il quale stava ancora vicino al lago. Sentiva la voce del loquace oggetto ma non osava guardare. Ebbe improvvisamente la sensazione che questo posto fosse incredibilmente bizzarro, ancora più terrificante della sua montagna, remota e solitaria.


Meng Hao guardò Sang Luo per un momento cercando di decidere cosa farne. Alla fine, alzò la mano e fece un movimento come per afferrare qualcosa. L'aura che emanava il corpo di Sang Luo si condensò nel palmo; sembrava invisibile, ma per Meng Hao aveva una natura davvero irritante e suscettibile.


Guardando l'aura più da vicino si accigliò e gli occhi gli tremarono leggermente.


“Che questo sia Qi Demoniaco...?” mormorò a sé stesso. Lasciò che l'aura si disperdesse e poi guardò attentamente Sang Luo, al quale, sotto lo sguardo di Meng Hao, venne la pelle d'oca.


“Compagno Daoista...” disse, ma fu interrotto da Meng Hao.


“C'è qui un malvagio Coltivatore che necessita di essere convertito...” disse e poi tossì piano. Udendolo, Sang Luo rimase a bocca aperta dalla sorpresa. Improvvisamente, la gelatina, che finora aveva parlato ai pesci nel lago, saltò su e sembrò fissare Sang Luo molto attentamente.


“Chi? Chi è?” disse eccitata la gelatina, avvicinandosi rapidamente. “Tu? Mio povero malfattore, non puoi farlo! È immorale. Nel nome della Giustizia, consentimi di convertirti...” Prima ancora che Sang Luo potesse reagire, Meng Hao agitò la manica, spingendolo indietro e rubandogli la borsa da trasporto. Contemporaneamente, la rete nera scattò avvolgendo strettamente Sang Luo.


Poi Meng Hao si ritirò velocemente, mettendo un po' di spazio tra sé e Sang Luo, il quale, mentre accadeva ciò, guardava stupefatto. In quel momento, il cappello gli atterrò sulla testa.


Sospirò. “Figliolo, non c'è bisogno di avere paura. Comportati bene e permetti all’imponente personificazione della Giustizia di riportarti indietro dalla strada della perdizione...” Sembrava saltellare dall'eccitazione. “Che figliolo ben educato. Non c'è bisogno di resistere, nessun bisogno di lottare, nessuno di sentirsi perplesso. Ti aiuterò io. Ascolta, la prima cosa che devi fare è...” Come la gelatina andò avanti a blaterare, Sang Luo iniziò a tremare. Tuttavia non osava opporsi.


Meng Hao si sentiva un po' dispiaciuto per Sang Luo. Cancellò il marchio sulla sua borsa da trasporto e quando l'aprì gli brillarono vivacemente gli occhi. Dentro vi era un discreto accumulo di Pietre della Spirito, molte di più di quelle che gli aveva dato il Clan Xiao.


“Questa dovrebbe essere all'incirca la quantità che mi serve per le duplicazioni. In più ho una manciata di borse prese nella Terra Benedetta della Setta del Setaccio Nero. In quelle ci sono alcuni Elisir di Terra del Setaccio. Non molti, ma qualcuno.” Agitò la mano condensando la Nebbia di Fulmini, cosicché nessuno nell'area potesse guardare all'interno. Poi estrasse lo specchio di rame e iniziò a duplicare.


Il tempo passò, e presto giunse il tramonto. Si potevano udire le grida irate di Sang Luo provenire dall'esterno della Nebbia di Fulmini. Sembrava essere pieno di un indescrivibile tormento e miseria.


“Stai zitto! Lasciami andare! Aaahhhhhh!! Maledetto cappello! Chiudi la bocca!!”


“Ai, non fare così, figliolo. Lo sai... mi hai interrotto e ho dimenticato dove ero rimasto. Oh bene, allora ricomincerò da capo. Ascolta bene, okay? La via del male è piena di cardi e di spine. Ma non preoccuparti, figliolo, io sono qui. Io senz'altro non lascerò che i cardi e le spine pungano le tue morbide natiche...”


Meng Hao dette un'occhiata all'esterno, sentendo un po' di comprensione per Sang Luo. Poi guardò giù, verso le diverse dozzine di Elisir di Terra del Setaccio davanti a lui. Prese un respiro profondo e poi ne raccolse una e se la mise in bocca.


Questa si dissolse non appena entrata, trasformandosi in un'ondata di energia spirituale che per lungo tempo Meng Hao non aveva percepito entrare nel suo corpo. Era come un deserto arido improvvisamente inondato con acqua nutriente; il suo volto si illuminò e chiuse gli occhi cominciando a fare esercizi di respirazione.


Lentamente filtrò i suoni del mondo esterno e si immerse nella Coltivazione. Un elisir. Due elisir. Tre elisir... Come ingeriva gli elisir, i raggi di luce lunare nel cielo notturno iniziarono a girare e a contorcersi. Poi discesero verso la terra e su Meng Hao.


Da lontano aveva l'aspetto di un enorme velo di seta che scendeva sul Clan Xiao.


Gli Elisir di Terra del Setaccio meritavano davvero di essere definiti un elisir divino della Setta del Setaccio Nero e uno dei cinque elisir più efficaci nel Dominio Meridionale per lo stadio della Stabilità della Consistenza. Era tremendamente efficace, molto più di quanto Meng Hao avesse immaginato. Quando mise in bocca il diciassettesimo elisir, il suo corpo iniziò all'istante a tremare. Era improvvisamente visibile dentro di lui, l'immagine indistinta di un quarto Pilastro del Dao in rapido addensamento. Quando fosse stato completo la base di Coltivazione di Meng Hao avrebbe fatto breccia nella fase intermedia della Stabilità della Consistenza!


Prese un profondo respiro, pensando mentre guardava in alto nel cielo la splendente cascata di luce lunare.


“È un tantino troppo evidente. Questo è un elisir fantastico ma attrarrà sicuramente un sacco di attenzioni...” Tuttavia non c'era niente da fare. L'unica possibilità era provare a fare breccia il più velocemente possibile, formare il quarto Pilastro del Dao e raggiungere la Stabilità della Consistenza intermedia. Prese un respiro profondo e raccolse il diciottesimo Elisir di Terra del Setaccio. Quando lo mise in bocca i suoi tre Pilastri del Dao Perfetti tremarono, risucchiando il potere spirituale senza limiti. Il quarto Pilastro del Dao stava diventando rapidamente solido.


Fuori, nell'oscurità della notte, il velo di luce lunare aveva, in effetti, attratto l'attenzione all'interno del Clan Xiao. Xiao Chang'en poteva anche essere vicino alla fine della sua longevità, ma la sua vista era acuta. Gli si strinsero gli occhi e si diresse immediatamente all'area schermata dentro la quale Meng Hao stava praticando la Coltivazione. Si sedette a gambe conserte per fare la guardia.


Meng Hao aveva mostrato grande gentilezza verso il Clan Xiao, e Xiao Chang'en sapeva che dopo la sua morte, l'unica possibilità di sopravvivenza del suo Clan era con Meng Hao. Perciò, aveva deciso che non avrebbe permesso, a qualsiasi costo, che la Coltivazione di Meng Hao venisse disturbata.


Nel frattempo, all'esterno del Clan Xiao, il velo di luce lunare aveva causato una certa agitazione tra i vari Clan di Coltivazione nell'area. Ben più di una manciata di persone volò in aria per investigare l'area dove cadeva la luce lunare.


Questo era specialmente vero per il fratello maggiore di Sang Luo, il giovane vestito di blu che volava insieme al giovane vestito di bianco. Volavano senza fretta nell'aria. Sembrava non andassero molto veloci, ma in effetti sfrecciavano di diverse centinaia di metri ad ogni scarica di volo.


Quando videro il discendente velo di luce lunare il giovane vestito di bianco socchiuse gli occhi e l'uomo vestito di blu si accigliò.


“Quello sembra essere lo stesso luogo dove si trova Sang Luo...”


“Interessante. Qualcuno nel territorio della Setta del Demone di Sangue sta consumando l'Elisir di Terra del Setaccio della Setta del Setaccio Nero. E da quello che vedo, più di un elisir...”


In quell'esatto momento, nelle profondità di una regione boscosa ad una certa distanza dal Clan Xiao, vi era un enorme albero. Dentro all'albero vi era un gruppo di dieci Coltivatori seduti in meditazione a occhi chiusi. Ogni membro di questo gruppo aveva una spada a tracolla sulla schiena e vestivano tutti gli stessi identici vestiti. Era molto silenzioso; non si poteva sentire un corvo o un passero. Ma quando il velo di luce lunare apparve, gli occhi delle dieci persone si aprirono e lo guardarono.


Chen Fan era nel gruppo; guardò in lontananza e si corrucciò. Una discussione silenziosa proruppe immediatamente tra questi Coltivatori, i quali erano tutti discepoli della Setta della Spada Solitaria.


“Quell'area è vicino al confine con la Setta del Demone di Sangue. Cosa sarà quel fenomeno...?”


“Quello è il segno di qualcuno che consuma un Elisir di Terra del Setaccio della Setta del Setaccio Nero. Non può essere nascosta. Qualcuno in quell'area sta per certo consumando degli elisir medicinali.”


“Ma quanti elisir sta consumando questa persona? Quella quantità di luce lunare è sorprendente...”


All'interno della residenza del Clan Xiao i membri del Clan iniziavano a essere nervosi, come se fossero in procinto di affrontare un potente nemico. I giorni trascorsi erano stati un misto di piacevoli sorprese e orribili paure. Avevano affrontato lo sterminio del Clan ancora e ancora, ed erano stati salvati ripetutamente. In questo momento i loro cuori battevano forte. Questo era particolarmente vero quando guardavano la lampante cascata di luce lunare, la quale serviva solo a causare ancora più ansia e nervosismo.


Xiao Caifeng era pallida in volto. Aveva talento coi talismani, ma era ostacolata dalla sua base di Coltivazione e non riusciva a usare pienamente il loro potere; potendo rimanere solo di lato, osservando silenziosamente mentre Xiao Chang'en faceva la guardia a Meng Hao, sedendo a gambe incrociate.


Non passò molto tempo prima che raggi di luce multicolori riempissero il cielo notturno, gridando da tutte le direzione verso il Clan Xiao. Da quel che sembrava, vi erano almeno dieci figure. Fluttuavano in cielo con gli occhi che luccicavano mentre i loro sguardi cadevano sul Clan Xiao e sull'appartata area di meditazione di Meng Hao, sulla quale si riversava il velo di luce lunare.


Un vecchio della fase iniziale della Stabilità della Consistenza si avvicinò ridendo sonoramente. “Interessante. Pensò che darò un'occhiata a chi, esattamente, è in meditazione solitaria e che sta causando tutto questo trambusto.” Dalla sua espressione era chiaro che non avesse buone intenzioni. La cupidigia albergava nei suoi occhi. Intendeva, ovviamente, disturbare la meditazione e rubare le fortune di chi sedesse all'interno.


Sembrava che tutti quanti nell'area avessero la medesima intenzione. Il Clan Xiao non era per niente debole, tuttavia, il Clan Xu non era l'unico della zona ad aver messo gli occhi sul lago. Molti dei Clan circostanti lo tenevano d'occhio come una tigre tiene d'occhio la sua preda.


I Coltivatori appena arrivati osservarono il vecchio mentre Xiao Chang'en lo guardava. Il potere della sua base di Coltivazione esplose improvvisamente, prese un respiro profondo e si alzò in cielo.


Risuonò uno scoppio e il vecchio roteò all'indietro fuori controllo, tossendo un po' di sangue lungo la strada. Il volto di Xiao Chang'en era mortalmente pallido mentre si librava in aria guardandosi attorno con sguardo truce.


“Io, Xiao Chang'en, ho già un piede nella fossa” disse senza emozione. “Vita o morte significano poco per me. Chiunque desideri percorrere il sentiero della morte con me, prego, si faccia avanti.” La sua base di Coltivazione non era incredibilmente alta, ma le sue parole contenevano una forte minaccia.


Sotto allo scudo, la crescita della base di Coltivazione di Meng Hao aveva raggiunto un punto critico. Mentre continuava a consumare gli Elisir di Terra del Setaccio, il suo quarto Pilastro del Dao si era solidificato per più di metà. Non ci sarebbe voluto molto prima che fosse completo. Quando ciò fosse accaduto, Meng Hao sarebbe stato infinitamente più forte di prima e avrebbe potuto spazzare via senza sforzo lo stadio della Stabilità della Consistenza!


Questo era il potere della Consistenza Perfetta!
                                


                                



