---
title: Capitolo 179 - Confratelli
pubDate: 2025-03-17T11:17:34.800Z
tags:
    - issth
---


"Quella è la daga volante di mio padre!" disse Zhou Shanyue sbuffando freddamente, lo sguardo fisso sulla lama che circolava intorno al capo di Chen Fan.


“È un dono del mio Maestro" replicò Chen Fan, con espressione gelida. Immediatamente il volto di Zhou Shanyue s'incupì. Agitò la manica e si avvicinò a Chen Fan.


“È facile prendersi le proprie responsabilità" disse avanzando. "Voglio i suoi occhi. Vediamo se ti azzarderai a uccidermi. Se lo farai, ti guadagnerai il mio rispetto. Ma voglio vedere come lo spiegherai al tuo Maestro, mio padre!"


L'espressione di Meng Hao era la stessa di sempre. Guardò con calma la scena che si svolgeva davanti ai suoi occhi. Davanti a lui, Chen Fan fissava con freddezza Zhou Shanyue che si avvicinava. Sollevò la mano destra e la daga volante iniziò a brillare.


Tutto sembrava sul punto di precipitare nel caos. Zhou Shanyue avanzò, un'espressione selvaggia sul volto.


"Per te potrà essere un estraneo, ma per me è un Giovane Confratello" Chen Fan agitò la mano e la daga volante si scagliò contro Zhou Shanyue.


A Zhou Shanyue si rizzarono i capelli sul capo, mentre si fermava. La daga nera si era bloccata esattamente davanti al suo volto.


"Non sfidarmi, Zhou Shanyue" disse Chen Fan a bassa voce.


Meng Hao era sul punto di fare un passo in avanti quando all'improvviso il Coltivatore allo stadio dello Pseudo Nucleo disse: "Cosa pensate di fare voi due? Zhou Shanyue, stai indietro! Chen Fan, se questo è un tuo Giovane Confratello della Setta precedente, devi garantire per lui e sarai responsabile per i suoi futuri errori". Era palese la minaccia velata di queste parole. All'apparenza sembrava che cercasse di risolvere la situazione, ma in realtà stava ingrandendo il problema.


Meng Hao era piuttosto esperto, quindi capì piuttosto bene che cosa stesse dicendo. Rise freddamente.


"I miei affari non hanno nulla a che fare con quelli del mio Confratello Anziano,” disse “ritirate le vostre parole, vostra eccellenza, altrimenti ve le farò ritrattare io". La sua voce era puro ghiaccio. All'udire ciò, gli occhi dell'uomo di mezz'età si fecero di ghiaccio mentre fissavano Meng Hao.


Chen Fan, ovviamente, non immaginava che Meng Hao si sarebbe azzardato a parlare.  Senza aggiungere altro, evocò un incantesimo e la spada volante riapparve al suo fianco.


"Chen Fan, non è che non voglia credere alle tue parole, ma il tuo Giovane Confratello si merita una lezione" con un sorriso feroce, l'uomo di mezz'età agitò la manica e si avvicinò a Meng Hao.


L'espressione di Meng Hao era la stessa di sempre. La sua base di Coltivazione aveva quattro Pilastri del Dao, ma poteva affrontare Coltivatori nella fase avanzata della Stabilità della Consistenza e anche Figli del Dao con una Consistenza Impeccabile. Non c'è nemmeno bisogno di parlare di quell'uomo di mezz'età che chiaramente aveva al massimo una Consistenza Crepata.


Meng Hao avrebbe potuto ucciderlo senza sforzo.


Certamente era un Confratello del Fratello Anziano Chen. Però Meng Hao non poteva permettere che qualcuno gli lanciasse delle minacce che poi avrebbero potuto ripercuotersi sul Fratello Anziano Chen. Ecco perché aveva tentato di separarsi da Chen Fan.


I discepoli della Setta della Spada Solitaria intorno a lui assistevano allo spettacolo con freddi sorrisi sul volto, lanciando occhiate di disprezzo contro Meng Hao. Ovviamente pensavano che Meng Hao si stesse comportando da arrogante e presuntuoso, pensando di poter sconfiggere qualcuno che aveva completato il grande cerchio della Stabilità della Consistenza.


Diversi pensieri attraversavano le menti dei discepoli.


"Non avrei mai immaginato che il Confratello Anziano Chen potesse fare amicizia con qualcuno che si sopravvaluta così facilmente".


"Confida nella presenza del Fratello Anziano Chen, come una volpe che approfitta del potere di una tigre".


"Cerca la morte!"


Un sorriso sinistro spuntò sul volto di Zhou Shanyue. Indietreggiò di diversi passi, guardando allegramente lo scontro.


Meng Hao era calmo come al solito mentre l'uomo di mezz'età si scagliava in avanti. Sul suo volto apparve un sorriso leggero ed era sul punto di fare un passo in avanti quando Chen Fan stese il braccio di fronte a lui.


"Confratello Anziano Li, il mio Giovane Confratello è inesperto e avventato. Per favore, credetemi e non offendetevi. Lasciamo cadere la questione". Dicendo ciò, prese Meng Hao per le spalle e lo guardò con calore. "Dai ascolto al tuo Confratello Anziano" gli disse. Quelle sei parole che giunsero all'orecchio di Meng Hao erano intrise di un calore gentile che non percepiva da molto tempo. Guardò Chen Fan negli occhi e annuì.


L'uomo chiamato Li si fermò, fissando freddamente Meng Hao per un momento, e poi riportò lo sguardo su Chen Fan, con il volto rilassato. Passò un lungo istante e poi disse: "Dovresti insegnare al tuo Giovane Fratello a non sopravvalutarsi. Se continuerà, prima o dopo, di lui non rimarrà che un cadavere mutilato". Agitò la manica e fece per andarsene. Zhou Shanye sorrise sarcastico e lo seguì, insieme agli altri discepoli della Setta della Spada Solitaria.


"Ti aspetteremo più avanti" si udì la voce di Li. "Hai il tempo di cui ha bisogno un bastoncino d'incenso per bruciare per parlare con il tuo Giovane Confratello".


Nel momento in cui sparirono in lontananza, Meng Hao guardò Chen Fan, esitante.


"Confratello Anziano, io..."


"Non c'è bisogno che tu dica nulla" disse Chen Fan, con un ampio sorriso. Lo abbracciò di nuovo con calore.


Ridendo allegramente, Chen Fan guardò Meng Hao, gli occhi che brillavano di gioia al rivederlo. "Sei diventato grande e forte, si vede! Non sei più il piccolo studioso di una volta".


Con il solito tono serio, afferrò il braccio di Meng Hao e gli chiese: "Riesci a crederci? Eccoci qua, Confratelli che si riuniscono nel Dominio Meridionale. Dobbiamo festeggiare! Vieni, vieni, racconta al tuo Confratello Anziano che cosa hai fatto in questi anni. Avevo sentito che lo Stato di Zhao era scomparso! Ai..." Non gli lasciò nemmeno la possibilità di replicare.


Era sempre stato così. Parlò e parlò e, in poco tempo, era trascorso il tempo necessario a un bastoncino d'incenso per bruciare. In tutto quel tempo, Meng Hao non era riuscito ad aprire bocca. Era come essere tornati nella Setta dell'Affidabilità.


Chen Fan era sicuramente prolisso, ma anche se lo fosse stato di più, a Meng Hao non sarebbe importato. Il suo cuore traboccava di calore mentre si accorgeva che tutto ciò che Chen Fan stava dicendo, lo diceva perché si preoccupava per lui. Era premuroso, eccitato e felice.


"Quel ciccione di Li Fugui, te lo ricordi?  Ti veniva sempre dietro. Beh, ora è una persona piuttosto importante nella setta del Gelo Dorato. L'ultima volta che sono andato in visita alla Setta del Gelo Dorato con il mio Maestro, l'ho visto camminare e fare lo spaccone. È sicuramente un beniamino della Setta. Se qualcuno lo attaccasse, una folla di discepoli della Setta del Gelo Dorato accorrerebbe per aiutarlo...


Invece la Giovane Consorella Xu è parecchio in difficoltà. L'unica cosa che ho potuto fare è stato chiedere a qualcuno che conoscevo nella Setta del Setaccio Nero di tenerla d'occhio. è bloccata al nono livello di Condensazione del Qi da anni ormai, ha bisogno di un Elisir della Stabilità della Consistenza. Negli ultimi anni ho portato a termine alcuni servizi degni di lode per la Setta, quindi penso non ci vorrà molto prima che il Maestro mi dia un elisir della Stabilità della Consistenza da mandarle.


Oh e poi c'è Wang Tengfei... Faresti meglio a non provocarlo di nuovo, è sostenuto da un'incredibile quantità di potere. Ah, giusto. Non crederai all'ultimo pettegolezzo. Si dice che la sua promessa, Chu Yuyan della Setta del Fato Viola, abbia una relazione con qualche estraneo.


Ormai la notizia è di dominio pubblico e tutte le Sette lo sanno. C'è un testimone oculare che ha visto Chu Yuyan con addosso gli abiti di un altro uomo. Senza dubbio sta succedendo qualcosa di sospetto... Chi pensi possa essere questo tizio? Chiunque sia, lo ammiro, è stato capace di portare via Chu Yuyan da sotto il naso di Wang Tengfei.." Meng Hao non aveva avuto nemmeno uno spiraglio per inserirsi nella conversazione. Quando sentì parlare di Chu Yuyan, una strana espressione gli si dipinse sul volto.


"Allora” pensò “quel Zhou Daya ha fatto esattamente quello che pensavo e ha immediatamente iniziato a diffondere la voce..." tossicchiò seccamente, senza ammettere nulla. "Wow, quel tizio è davvero straordinario. Mi piacerebbe incontrarlo, potremmo essere amici". Sul volto aveva un'espressione ammirata come quella di Chen Fan.


A quel punto si udì il suono di una spada che sibilava nell’aria. Meng Hao sollevò lo sguardo e vide un discepolo della Setta della Spada Solitaria in lontananza, che li invitava ad affrettarsi.


Approfittando della pausa nel monologo di Chen Fan, Meng Hao si grattò il capo e disse: "Confratello Anziano Chen, forse dovresti..." prima che potesse finire però, venne sopraffatto da una nuova cascata di parole di Chen Fan.


"Giovane Confratello, hai trovato una donna che sia degna di te?" gli chiese all'improvviso.


"Uh..." Meng Hao lo fissò attonito. La domanda di Chen Fan sembrava essere completamente fuori dal discorso. Prima che potesse rispondere, Chen Fan annuì.


"Oh, capisco. Stai ancora pensando alla Consorella Anziana Xu. Giovane Confratello, ascoltami con attenzione. Ci sono moltissime Coltivatrici nel Dominio Meridionale, ma quattro in particolare sono considerate le più straordinarie.


Chu Yuyan è una di loro, ma puoi dimenticarla, appartiene a Wang Tengfei e quel tipo misterioso. Però le altre tre potrebbero essere adatte a te, visto il tuo bell'aspetto e la tua base di Coltivazione". I suoi occhi brillavano intensamente mentre fissava Meng Hao.


Quell'argomento era al di fuori delle capacità di predizione di Meng Hao. Fissò il Fratello Anziano Chen con espressione vacua. Come avrebbe potuto immaginare che, dopo tutti quegli anni, avrebbe sviluppato questo nuovo interesse? Meng Hao si schiarì la gola un paio di volte. "Confratello Anziano, io..."


"Non essere timido! Vedi, il tuo Confratello Anziano ha parecchia esperienza. Ci possono essere delle cose che non capisci di quest’argomento, ma non ti preoccupare, mi occuperò di tutto io. C'è ancora tempo, un sacco di tempo".


"Ehm... tempo, un sacco di tempo..." rivoli di sudore colavano dalla fronte di Meng Hao.


"Bene, vieni come me alla Setta della Spada Solitaria. Quando saremo lì potremo parlare con calma". Non dandogli nemmeno la possibilità di rifiutare, Chen Fan lo afferrò e si avviò.


"Confratello Anziano,..."


"Ascolta il tuo Confratello Anziano, ok? Tra l’altro tra poco uno dei tre grandi Clan, il Clan Song, si riunirà. Hanno invitato i Prescelti e i Figli del Dao di tutto il Dominio Meridionale. Io ci andrò, perché non ti unisci? Sarà un'ottima occasione per incontrare qualcuno della nostra generazione tra i prescelti del Dominio Meridionale. Basta che tu stia con me e io organizzerò tutto.


Lo Stato di Zhao è perduto. E la Setta dell'Affidabilità non esiste più. Durante tutti questi anni la mia più grande preoccupazione sei stato tu! Alcuni anni fa, ho inviato un messaggero a cercarti, ma nel momento in cui lo Stato di Zhao è scomparso, ho temuto che fossi morto.


Non parliamone più! Giovane Confratello, anche ora, la cosa che mi preoccupa di più sei tu". Guardò Meng Hao, premuroso. "Sei da solo, senza una Setta! Questo non va. Ascolta il tuo Confratello Anziano, ok?"


Il cuore di Meng Hao era colmo di un calore che si diffondeva in tutto il corpo. Incapace di rifiutare, lentamente annuì.
                                                        



