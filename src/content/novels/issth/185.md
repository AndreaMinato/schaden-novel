---
title: Capitolo 185 - Raduno al Clan Song
pubDate: 2025-03-17T11:17:34.802Z
tags:
    - issth
---


Il silenzio regnava all’esterno dell’Arena dei Combattimenti. Centinaia di discepoli della Setta della Spada Solitaria fissavano Meng Hao scioccati e increduli. Man mano che passavano i secondi, i loro occhi si colmavano di terrore.


Nel mondo della Coltivazione si portava rispetto per i più potenti. Meng Hao era solo nella fase intermedia della Stabilità della Consistenza, ma la facilità con cui aveva sconfitto il grande cerchio della Stabilità della Consistenza lasciò tutti profondamente impressionati. La loro paura si tramutò in rispetto, rispetto per Meng Hao.


Nessuno disse nulla. Lo guardarono abbandonare l’Arena dei Combattimenti, ancora con quell'espressione timida sul volto mentre tornava verso Chen Fan.


Chen Fan lo guardò a bocca aperta per un lungo momento. Poi un sorriso gli increspò le labbra e scoppiò a ridere. La sua risata infranse il silenzio e subito esplose un incredibile frastuono.


“Chi è quel ragazzo?”


“È alla fase intermedia della Stabilità della Consistenza, ma è riuscito a sconfiggere il grande cerchio della Stabilità della Consistenza! Quella base di Coltivazione… quel tipo di potere… non può essere uno sconosciuto!”


“Sembra… sembra quasi un Figlio del Dao! La magia che ha usato mi era familiare. È simile ai 19 Colpi della Nuvola Nera della Setta del Setaccio Nero…”


Il rumore della discussione riecheggiava. Zhou Shanyue aveva il volto pallido mentre indietreggiava barcollando di diversi passi. Inclinò il capo e fissò attentamente Meng Hao per la prima volta. Prima pensava che fosse Chen Fan quello da tenere d’occhio. I suoi occhi traboccavano di odio e rabbia, intensi e velenosi.


“Tu spregevole bastardo senza vergogna! Sei un imbroglione!! Ovviamente sapevi quale fosse il potere della tua base di Coltivazione e hai finto di essere debole! Hai evitato di combattere prima solo per poter provocare questo scontro! La tua depravazione non ha limiti!” Zhou Shanyue digrignava i denti e imprecava mentre Li, l’uomo di mezz'età, usciva dall'Arena dei Combattimenti con il volto pallido. Sogghignò amaramente, fissando Meng Hao con un’espressione complessa in cui si potevano distinguere odio e altre emozioni.


Non capiva. Chiaramente era stato imbrogliato. Pensava di avere la situazione completamente sotto controllo, ma alla fine il suo avversario l’aveva imbrogliato senza alcuno sforzo.


Poi pensò alle Pietre dello Spirito che aveva scommesso e che non erano nemmeno sue. Le aveva prese in prestito dai suoi confratelli della Setta e doveva restituirle con gli interessi. Il volto gli si fece cinereo.


Meng Hao tossicchiò leggermente. Con espressione ritrosa, disse: “Siete voi che avete insistito per combattere”. Zhou Shanyue tremò. In un turbinio di vesti si voltò per andarsene, chiaramente senza alcuna intenzione di rispettare i patti e di consegnare il ciondolo di giada.


Chen Fan sbuffò freddamente. “Giovane Fratello Zhou,” disse freddamente “quello che si scommette non vale nulla, ma il prestigio della Setta della Spada Solitaria è tutto. Non dirmi che hai intenzione di rimangiarti la parola!?” Subito gli occhi di tutti i Coltivatori che si trovavano lì si posarono su Zhou Shanyue.


Erano tutti discepoli della Setta della Spada Solitaria. Non tutti erano al livello degli altri per quanto riguardava le abilità, ma erano stati addestrati sull’importanza di una condotta retta fin dal momento in cui si erano uniti alla Setta. Rimangiarsi la parola data non era un’opzione.


Zhou Shanyue percepì gli occhi di centinaia di discepoli suoi compagni su di lui e la sua espressione lampeggiò. Pestò i piedi al suolo con rabbia. Con profondo dolore, si tolse il ciondolo salvavita di giada e lo lanciò a Meng Hao, insieme a una goccia del proprio sangue.


Fissò Meng Hao, gli occhi colmi di furia e disonore. Se avesse potuto, avrebbe ucciso Meng Hao centinaia di volte. Alla fine il suo corpo si tramutò in un fascio di luce colorata che si scagliò lontano.


Meng Hao tossicchiò di nuovo. Aveva già avuto esperienza di sguardi del genere, anzi ci era piuttosto abituato. Il suo sguardo bramoso si posò sulla borsa da trasporto di Li. All’interno c’erano le decine e decine di migliaia di Pietre dello Spirito che aveva scommesso.


Con il volto pallido, Li non poteva fare altro che chiedersi come avrebbe potuto ripagare i suoi Fratelli. Poi pensò che era in debito letteralmente con centinaia di persone e la vista gli si offuscò.


Senza alcuna traccia di gentilezza, Chen Fan si fece avanti e afferrò la borsa da trasporto. Li non fece nulla per fermarlo. Poté solo sorridere tristemente. Chen Fan stava per voltarsi e tornare indietro, quando Meng Hao tossì di nuovo.


“Fratello Anziano, c’è anche una spada che vale decine di migliaia Pietre dello Spirito”. Come avrebbe potuto dimenticarsene? Considerando quanto importanti fossero le Pietre dello Spirito per lui e quanto desiderasse unirsi a una Setta, avrebbe potuto dimenticarsi di altre cose, ma non di qualcosa che riguardava le Pietre dello Spirito.


“La spada?” chiese Chen Fan a un Li dal volto cinereo, porgendogli la mano.


Con un’espressione amara, Li trasse la spada. Il suo cuore tremò, come se fosse sul punto di spezzarsi a metà. La porse a Chen Fan e dalla sua espressione sembrava che gli stesse consegnando l’amore della sua vita.


Fissò Meng Hao con espressione omicida, il veleno negli occhi che diventava sempre più intenso.


“Davvero senza vergogna!” disse, serrando la mascella. Con un fruscio di vesti, si voltò e se ne andò.


Chen Fan sbuffò freddamente e se ne andò velocemente insieme a Meng Hao e alla loro vincita. Tornarono alla sua abitazione, un ampio sorriso sui volti.


“Fratellino, abbiamo vinto questa volta. Ma la prossima volta” lo esortò con serietà “non puoi fare così. È stato incredibilmente pericoloso e ora devi preoccuparti che quei due non tornino per vendicarsi”.


Meng Hao annuì, sapendo che Chen Fan fosse semplicemente preoccupato per lui. Con un sorriso, disse: “Fratello Anziano, che ne dici se io prendessi le Pietre dello Spirito e tu tenessi il ciondolo di giada?”


Chen Fan ci pensò per un momento e poi rispose: “No, non ne ho bisogno. Tienilo tu, ascolta il tuo Fratello Anziano. Tieni tutto. Questa è la mia Setta, quindi ho tutto quello che mi serve. Per quanto riguarda il ciondolo di giada… valuta questo: tienilo, ma quando il mio Maestro uscirà dalla sua meditazione solitaria, restituisciglielo. Così alla fine diventerai un membro della Setta”.


Meng Hao tentò di convincerlo a prendere il ciondolo, ma Chen Fan, anche se non rifiutò direttamente, declinò l’offerta. Alla fine Meng Hao raccolse la sua vincita, mentre Chen Fan prese dell’altro alcol. I due Confratelli si sedettero a bere e a parlare della Setta dell’Affidabilità.


Passarono alcuni giorni e il Maestro di Chen Fan era ancora in meditazione solitaria. La data del raduno al Clan Song si avvicinava. Finalmente, un mattino all’alba, il suono delle campane riempì la Setta della Spada Solitaria.


Ai piedi della montagna si trovava una striscia di terra che di solito era protetta da diversi incantesimi. In quel momento, molte persone si dirigevano verso quell’area, provenienti da ogni direzione.


Meng Hao era tra di loro, volando al fianco di Chen Fan.


Mentre si avvicinava, la prima cosa che Meng Hao notò fu un enorme portale per il teletrasporto, circondato da nove pilastri di pietra. Non molto lontano, un vecchio vestito di grigio sedeva a gambe incrociate, immobile.


“Quello è il guardiano del portale” spiegò Chen Fan con calma.”Il suo unico compito è fare la guardia al portale per il teletrasporto”. Meng Hao annuì, spostando lo sguardo sul portale e l’area circostante.


Oltre a lui e Chen Fan, c’erano altre tre persone. Indossavano tutti la tunica da Daoisti della Setta della Spada Solitaria e sulla loro schiena pendevano delle grosse spade. Quando li guardò, gli restituirono lo sguardo, annuendo leggermente.


Con un sorriso, Meng Hao congiunse le mani in segno di saluto. Loro gli sorrisero.


Nonostante non si fossero scambiati una parola, Meng Hao era sicuro che sapessero chi fosse. Ovviamente il suo scontro con Li, negli ultimi giorni, gli aveva fatto guadagnare un certo prestigio nella Setta della Spada Solitaria.


Il tempo passò e giunsero altre persone. Nel tempo necessario a mezzo bastoncino d’incenso per bruciare, le persone radunate erano ormai diciotto. Nessuno era particolarmente vecchio, la maggior parte era sulla trentina, qualcuno sembrava essere sulla ventina.


Erano pieni di vita e tutti incredibilmente di bell’aspetto. Oltretutto, erano tutti nello stadio della Stabilità della Consistenza, due addirittura nella fase avanzata della Stabilità della Consistenza.


Arrivando, tutti fissavano Meng Hao. Alcuni gli facevano un cenno, gli altri semplicemente lo ignoravano.


“Presto arriverà il Fratello Anziano Fan” sussurrò Chen Fan. “Ci condurrà attraverso il portale fino al Clan Song. Il suo Fratello Anziano si impegnerà al massimo per trovarti un’amata”. Sogghignò, ma la sua espressione era incredibilmente seria.


Meng Hao lo fissò a bocca aperta. Era la seconda volta che Chen Fan tirava in ballo l’argomento. Meng Hao aveva una strana sensazione su quel viaggio al Clan Song.


Il tempo passò e presto un fascio di luce apparve nel cielo, largo alcune decine di metri. In un istante li raggiunse e divenne un anziano, avvolto in una voluminosa tunica da Daoista. Aveva il volto paonazzo e una folta e lunga chioma candida. Tra le mani teneva un fiasco di alcol e appesa sulla schiena una gigantesca spada nera come la pece.


Puzzava di brandy e tutto il corpo emanava un odore di alcol. La tunica era piena di grinze e disordinata. Ruttò.


“Saluti, Anziano Fan!” dissero Chen Fan e gli altri, congiungendo subito le mani in segno di saluto. Anche Meng Hao abbassò il capo e congiunse le mani.


“D’accordo, mocciosetti. Vediamo se uno di voi sarà abbastanza fortunato da sposare la ragazza Song e onorare gli antenati della Setta della Spada Solitaria…” l’acuta voce del vecchio riecheggiò, facendo tremare Meng Hao e apparentemente anche il terreno.


Quando disse le parole “onorare gli antenati” la sua voce si alzò, facendo sì che l’uomo vestito di grigio aprisse gli occhi e scuotesse lentamente la testa. Pareva che considerasse quel discorso in qualche modo inappropriato. Però, non disse nulla.


“Sicuramente non è un Coltivatore allo stadio di Formazione del Nucleo” pensò Meng Hao, prendendo un respiro profondo. Aveva visto gli eccentrici allo stadio dell’Anima Nascente e sembrava… che quell’uomo fosse proprio così! Allo stadio dell’Anima Nascente!


Chen Fan fece un passo in avanti. Sollevò le mani in un saluto rispettoso e disse: “Anziano Fan, questo è un discepolo della mia vecchia Setta, un mio Giovane Fratello che…”


“Capito! Nessun problema! Non dimenticarti di portarmi qualche brocca dell’alcol del tuo maestro quando torniamo”. Il vecchio diede una pacca sulla spalla a Chen Fan. Lanciò un’occhiata a Meng Hao e poi si lanciò verso il portale.


Meng Hao esitò per un attimo e poi disse: “Fratello Anziano, questo viaggio al Clan Song…”


Chen Fan lo interruppe velocemente: “Il Clan Song ha un impellente bisogno di trovare un genero, quindi hanno invitato le cinque Sette e i due Clan. Fratellino, se te la giochi bene, hai una possibilità. Sia che tu decida di unirti alla Setta della Spada Solitaria o riesca a diventare membro del Clan Song, avrai delle buone basi sui cui praticare la Coltivazione”. Afferrò la manica di Meng Hao e lo trascinò attraverso il portale.


Meng Hao esitò per un attimo e poi prese la sua decisione: “I discepoli della Setta della Spada Solitaria sono qui, quindi non posso usare la gelatina di carne per cambiare il mio aspetto. Non sta andando secondo i piani. Oh, beh, una volta arrivati al Clan Song penserò a una scusa per andarmene”.
                                
                



