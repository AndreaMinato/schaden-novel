---
title: Capitolo 186 – Un Altro Incontro con Wang Tengfei
pubDate: 2025-03-17T11:17:34.802Z
tags:
    - issth
---


Il Clan Song era uno dei tre grandi Clan del Dominio Meridionale ed era in una posizione piuttosto isolata. La sua storia si estendeva per decine di migliaia di anni ed era profondamente radicato nella società del Dominio Meridionale. Era situato sul limitare di una vasta pianura che conteneva qualche collina ondulata, ma poche montagne.


Nel sud-est della pianura, vi era, tuttavia, una catena di montagne chiamata il Collo del Paradiso, ai piedi della quale scorreva un fiume. Guardandolo dal cielo aveva l'aspetto di una donna che riposava la testa sul braccio, era piuttosto bello e incantevole.


Il Clan Song era situato in cima alla catena di montagne. Era diverso dagli altri Clan; il suo ingresso principale era un antico castello, al quale era connesso un muro enorme che serpeggiava attraverso le varie montagne circostanti, creando una vista davvero spettacolare.


Per quanto riguardava il castello della capitale, questo era nero pece e aveva l'aspetto di un’enorme bestia selvaggia, piena di un'indescrivibile ferocia. Chiunque la vedesse per la prima volta rimaneva con l'impressione che il Clan Song non fosse da provocare.


La capitale era circondata da ottantuno città più piccole, le quali erano costruite seguendo l'alzarsi e l'abbassarsi delle montagne. Ogni città era densamente abitata dai membri del Clan.


Nel cielo sopra al Clan Song vi erano un enorme Sole e una Luna che ruotavano. Quando nel mondo esterno era buio pesto, il Sole splendeva nel Clan Song. Quando fuori era luminoso e soleggiato, la Luna brillava nel Clan Song.


Questi Sole e Luna erano un prezioso tesoro del Clan.


Ogni grande Setta o Clan possedeva qualche tesoro di valore. Solo in questo modo potevano continuare a mantenere il loro status e la loro gloria.


Per esempio, la Setta del Setaccio Nero aveva il suo braciere per l'incenso, e la Setta della Spada Solitaria la sua enorme spada. Questi erano tutti tesori preziosi. Per quanto riguardava il Clan Song, il Sole e la Luna appesi nel loro cielo avviluppavano l'intero Clan, trasformandolo in un mondo diverso da quello che esisteva all'esterno.


Era probabilmente per via di questo tesoro se, per così tanti anni, il Clan non aveva avuto alcun attrito con le Sette e i Clan esterni, mantenendo una posizione così elevata. Loro non provocavano gli altri, e gli altri non osavano provocare loro.


Il Clan Song non era potente come la Setta della Spada Solitaria e neppure misterioso come la Setta del Demone di Sangue. Non era così stravagante come la Setta del Fato Viola e non possedeva una vasta gamma di magie come la Setta del Gelo Dorato. E non erano neppure eruditi come la Setta del Setaccio Nero.


Fra i tre grandi Clan, il Clan Song manteneva il profilo più basso. I loro Figli del Dao non compivano atti sensazionali e il Clan non lottava per la gloria. Erano relativamente tranquilli. Quello che possedevano, però, erano le informazioni, collezionate nel corso di molti, molti anni.


Loro non provocavano gli altri, e gli altri non osavano provocarli!


Le montagne che occupavano lasciavano gli altri con una profonda impressione. Se nel futuro incredibili cambiamenti avessero scosso il Dominio Meridionale, le altre Sette e Clan sarebbero anche potute collassare. Ma l'organizzazione che sarebbe più probabilmente sopravvissuta era il Clan Song.


Il livello della loro segretezza era tale che la gente non sapeva quasi nulla di loro. Questo in cambio creava un senso di paura e terrore.


Nel corso di alcune centinaia di anni, l'unica persona a essersi avventurata fuori dal Clan Song era l'Eccentrico Song [1], che nel Dominio Meridionale tutti conoscevano. Lui aveva una personalità bizzarra e gioiva nel collezionare bestie selvagge; le sue occasionali escursioni gli davano abbondanti occasioni di interagire con le altre Sette e Clan.


In questo momento all'interno della capitale del Clan Song si agitavano luci abbaglianti e la gente era impegnata nella preparazione di un’antica tradizione del Clan.


Alle donne del Clan non era permesso sposare degli esterni. Invece, un marito sarebbe stato cercato all'esterno, per poi sposarsi all'interno del clan. Col matrimonio, il nuovo genero diveniva un Coltivatore del Conclave del Clan Song.


Attraverso gli anni, molte Sette avevano desiderato infiltrarsi nel Clan Song. Tuttavia, a causa della loro strana e antica usanza matrimoniale, quelle Sette erano da molto tempo svanite. Il Clan, tuttavia... rimaneva ancora.


Ovviamente c'erano problemi con i preparativi...


Song Jia [2] stava silenziosamente alla finestra, guardando fuori. Il mondo esterno era inondato di luce, ma all'interno del Clan Song, il cielo era buio. Il vento le soffiava sul volto, alzandole i capelli e rivelando la sua spettacolare bellezza. Al momento aveva un'espressione triste e sembrava essere in ansia.


La sua ansia era dovuta al suo fato come donna del Clan. E si sentiva malinconica per lo stesso motivo. Non c'era niente che potesse fare per resistere, era inutile lottare. Le regole del Clan Song erano state disposte dagli antenati e non potevano essere cambiate.


Dietro di lei si poteva sentire la voce leggera di una donna. “Noi siamo differenti dalle altre Sette e Clan. Come ragazza del Clan Song è impossibile mantenere la tua purezza per sempre. Questo non lo puoi cambiare, e neppure io.” La voce apparteneva a una donna di mezza età che guardava affettuosamente Song Jia.


Song Jia non rispose.


Dopo un po', però, annuì. Nella sua mente apparvero delle immagini del torneo dell'Eredità dell'Immortale di Sangue. Ricordava di aver guardato impotente mentre la sua Fenice di Sangue moriva, aveva potuto solo guardare tra le lacrime che le riempivano gli occhi mentre essa svaniva.


“Forse è solo il mio destino.” Il volto colmo di sfinimento. La stanchezza non rovinava il suo bell'aspetto; in effetti sembrava dare vita a una bellezza più delicata.


La donna dietro di lei poteva percepire quali fossero i sentimenti di Song Jia. Si fece avanti e accarezzò i suoi lunghi e bellissimi capelli. “È il fato” disse. “Ma non è un destino, questa è una missione. Una missione dal Clan Song del Dominio Meridionale. [3]”


“La distruzione del Dominio Meridionale. Unire un centinaio di Clan. Fondere le loro linee di sangue. Eludere il palazzo dei Cieli...” Song Jia mormorò le parole che sin da piccola aveva sentito recitare dalla gente. “Ma nostro padre dice che nessun potere nell'intero Dominio Meridionale può portare alla sua completa distruzione. Niente neppure nelle Terre Orientali.” Guardò indietro verso la donna di mezza età.


“Quella è una leggenda che è esistita sin dai tempi antichi. Anche tua madre non sa cosa significhi.”


Dopo di ciò madre e figlia rimasero in silenzio per un po'.


Nel frattempo, fuori del Clan Song, il Sole splendeva allegramente nel cielo. Sulla pianura ai piedi del Clan, brillò una luce scintillante, che nell'arco di dieci respiri crebbe di intensità. Poi, lentamente sparì, rivelando una dozzina o più di persone.


Meng Hao inspirò profondamente e si strofinò il setto nasale. Il suo corpo non sembrava davvero fatto per il teletrasporto. Si guardò in giro e subito notò che più avanti esisteva un mondo di tenebra. C'era un’enorme catena montuosa e appesa sopra di essa... una luna.


Alla vista bizzarra rimase a bocca aperta.


Di fianco a lui, Chen Fan sospirò con emozione. “Ora siamo nel territorio del Clan Song. È la mia prima volta qui, ma ho sentito persone parlare di quanto sia incredibile.”


Il vecchio alzò la sua fiasca di alcool e prese un sorso. Poi fece un sonoro rutto e rise di cuore; la risata riempì l'aria, dopodiché diversi raggi di luce sfrecciarono fuori dall'oscurità del Clan Song.


“Nasone!” disse una voce da dentro i raggi di luce in avvicinamento. Non suonava contenta. “Com'è possibile che la Setta della Spada Solitaria abbia mandato te? Posso fiutare il tanfo dell'alcool che emani sin da qui!”


“Eccentrico Song! Come potevo non venire? Questo Daoista berrà la sua parte prima di andarsene!” Il vecchio schizzò in aria all'improvviso.


Meng Hao prese un profondo respiro, le parole “Eccentrico Song” l'avevano riempito di paura. Guardò su in cielo e poteva distinguere appena la immagini dei membri del Clan Song all'interno dei raggi di luce. Uno di questi era un uomo anziano che, sebbene Meng Hao non l'avesse mai visto prima, capì essere lo stesso Eccentrico Song di quella volta nello Stato di Zhao.


“Sono appena arrivato e già mi imbatto in lui” pensò Meng Hao. “Non posso rimanere qui a lungo... se Eccentrico Song scoprisse che sono qui le conseguenze sarebbero terribili...” Meng Hao stava per provare a sgattaiolare via quando Chen Fan lo afferrò.


“Giovane Fratello, hai visto? Non sono sicuro del nome di quel membro della generazione anziana, ma ho sentito tutti quanti chiamarlo Eccentrico Song. Dicono abbia una personalità davvero bizzarra e che possieda una valanga di bestie selvagge. Gli piace anche fare scommesse con le altre Sette in ogni occasione...”


Meng Hao lo interruppe con un sorriso forzato, “Fratello Anziano, io davvero non posso procedere oltre, devo...” Prima che Meng Hao potesse finire di parlare, il vecchio della Setta della Spada Solitaria e Eccentrico Song iniziarono a urlarsi contro all'improvviso.


“Il tuo intero Clan è troppo taccagno! La Montagna dei Diecimila Alberi ha solo una singola perla come premio? Cos'ha di buono una perla del cavolo!? Quello è il premio per cui i ragazzi della Setta della Spada Solitaria dovrebbero combattere? Neanche per sogno!”


“È una Perla Cubica che può disperdere anche il più strano dei veleni al mondo” replico Eccentrico Song. “È un tesoro raffinato dal Sole e dalla Luna del Clan Song. Può essere data in dono solo a un genero del Clan. Anche se tu la volessi, non potresti averla. E a parte questo, quale tesoro può essere paragonato a una ragazza del Clan Song? Tua nonna! Voi della Setta della Spada Solitaria siete qui per la ricerca di un genero o solo per intascarvi dei tesori?!”


Sentendo lo scambio, gli occhi di Meng Hao si agitarono. Al suo fianco Chen Fan si accigliò.


“Giovane Fratello, dovresti davvero pensarci attentamente” disse con entusiasmo. “Potrai farti un sacco di amici qui. Ci sarà anche Li Fugui, e non lo vedi da anni. Tuttavia, se davvero devi partire, allora il Fratello Anziano non ti fermerà.”


Meng Hao abbassò la testa per un attimo pensosamente, poi alzò lo sguardo e sorrise.


“Va bene, dato che sono qui potrei anche dare un'occhiata.”


Chen Fan sorrise in risposta. Strinse le spalle a Meng Hao ed era sul punto di continuare a parlare quando apparve un'altra luce accecante. Questa si espanse, attirando l'attenzione di tutti, incluso l'Eccentrico Song e il vecchio della Setta della Spada Solitaria.


Il bagliore si espanse e all'interno, le forme di dozzine di persone si fecero gradualmente più distinte. Gli occhi di Meng Hao luccicarono e Chen Fan si corrucciò.


Questa era la gente del Clan Wang.


Il gruppo era composto sia da uomini che da donne. Dopo il loro arrivo si guardarono attorno, e i loro sguardi erano attirati particolarmente dalla catena montuosa in lontananza, sulla quale era situato il Clan Song.


Davanti al gruppo vi era un uomo anziano il cui viso era coperto da un’espressione tranquilla; si fece avanti guardando in alto all'Eccentrico Song e al vecchio della Setta della Spada Solitaria.


“Compagno Daoista Fan” disse, “sei arrivato presto. Possibile che tu abbia colto il sentore dell'alcool del Clan Song, facendoti così arrivare più in fretta di chiunque altro?”


L'Anziano Fan rise e prese una sorsata di alcool. “Non sono così veloce. Almeno non veloce quanto il Compagno Daoista Wang quella volta alla Grotta della Rinascita. La velocità e la bellezza della tua ritirata erano incredibili.”


L'anziano del Clan Wang sorrise, non rispose ma congiunse le mani e fece un leggero inchino all'Eccentrico Song.


Dietro di lui c'erano vari membri del Clan Wang, incluso Wang Tengfei [4]. Vestiva una tunica bianca, assieme a un’espressione fredda e un leggero, tetro cipiglio. Sembrava stesse pensando a qualcosa di importante. I suoi lineamenti erano belli, la sua disposizione perfetta. Tutto si fondeva assieme per dargli un’aria di impeccabilità.


In piedi, al suo fianco, vi era Wang Xifan [5]. La sua espressione era orgogliosa e distaccata mentre fissava le montagne del Clan Song. Poi, il suo sguardo si spostò sul gruppo della Setta della Spada Solitaria. Quando scorse Meng Hao si accigliò.


“Sembra leggermente famigliare...” Il suo sguardo passò oltre prima che potesse ricordare chi fosse Meng Hao. Tuttavia, fu in questo momento che gli occhi sorpresi di Wang Tengfei caddero su di lui e comparve un'espressione incredula.


Meng Hao lo guardò di rimando. Erano in differenti gruppi di persone, a centinaia di metri di distanza l'uno dall'altro, eppure i loro sguardi si incrociarono.


Proprio come avevano fatto anni prima nella Setta dell'Affidabilità!


NOTE:


1. Eccentrico Song è il tizio del tesoro della montagna saccheggiato brutalmente da Meng Hao. Se volete rinfrescarvi la memoria, andate al capitolo 48 e seguenti.


2. Song Jia era una degli altri concorrenti del Torneo dell’Eredità dell’Immortale di Sangue. Appare nel capitolo 130.


3. Questa parte contiene un insieme di giochi di parole in cinese. I caratteri per fato, destino e missione sono rispettivamente 命, 命运, e 使命. Tutti e tre contengono il carattere 命, che ha diversi significati in base al contesto.


4. Se volete rinfrescarvi la memoria sugli eventi chiave riguardo Wang Tengfei andate ai capitoli 24, 32 e 33.


5. Wang Xifan è il Protettore del Dao di Wang Tengfei, che quasi uccise Meng Hao. Appare nei capitoli 35 e 119.
                                
                



