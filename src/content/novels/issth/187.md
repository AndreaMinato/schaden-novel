---
title: Capitolo 187 - Il Buon Vecchio Ciccio
pubDate: 2025-03-17T11:17:34.803Z
tags:
    - issth
---


“Meng Hao!” pensò Wang Tengfei, con gli occhi che d'un tratto splendettero con un bagliore misterioso. Sentì una fitta di dolore improvvisa provenire dall'indice della mano destra. Il dito era di un nero intenso, e all'interno era visibile un'aura nera pulsante.


Vedere qui Meng Hao era qualcosa che Wang Tengfei non avrebbe mai potuto immaginare che sarebbe successo. Erano passati molti anni, ma lo riconobbe subito. Era quel maledetto Coltivatore dello Stato di Zhao che gli aveva sottratto l’eredità e aveva distrutto i suoi piani migliori.


Non appena vide Meng Hao, il respiro di Wang Tengfei si fece affannoso. Aveva creduto che Meng Hao fosse scomparso con lo Stato di Zhao. Come avrebbe potuto prevedere che sarebbe comparso qui improvvisamente? Inoltre si trovava in un gruppo proveniente dalla Setta della Spada Solitaria. Nello spazio di pochi respiri, nella sua mente si susseguirono molti pensieri. Dopodiché recuperò la calma e guardò altrove.


“Poiché si trova qui,” pensò Wang Tengfei, “devo trovare l'occasione di sacrificarlo in favore del mio dito avvelenato”. Con il volto disteso, iniziò lentamente a mostrare lo stesso disprezzo per Meng Hao che aveva provato molti anni prima. Era come se lui si sarebbe sempre trovato al di sopra di Meng Hao. Non importava se fossero nello Stato di Zhao o nel Dominio Meridionale. Non gli importava nulla di Meng Hao. Era un membro del Clan dei Wang. Era un Prescelto. Era superiore, e riguardo a Meng Hao, non importava quale relazione avesse con la Setta della Spada Solitaria. Per lui era solo un insetto.


Aveva dei lineamenti perfetti e un temperamento impeccabile. Stava lì, e piano piano stava diventando il fulcro dell'attenzione. Accennò un sorriso, sul volto un'espressione di indifferenza. Il disprezzo per Meng Hao che viveva nel suo cuore si trasformò lentamente in sdegno e arroganza. Sollevò la testa, e sembrò a tutti gli effetti che Meng Hao per lui non valesse nulla e che l'avrebbe potuto distruggere senza pensarci troppo.


Allo stesso tempo, Wang Xifan aggrottò leggermente la fronte. Guardò ancora una volta Meng Hao, e nei suoi occhi comparve uno sguardo misterioso. Gli angoli della sua bocca si tirarono per un sorriso. Era un sorriso simile a quello di Wang Tengfei, pervaso di sdegno e disprezzo.


Ora ricordava la scena di alcuni anni prima. Si ricordò di questa formica che aveva quasi calpestato sulla cima della Montagna Est della Setta dell'Affidabilità, per essere poi fermato da He Luohua.


“Interessante”, disse con un ghigno. Le sue parole non riecheggiarono e solo Wang Tengfei riuscì a sentirle. "Dunque, ci imbattiamo ancora una volta in questo ragazzino arrogante. Tengfei, questa è la tua opportunità di risolvere le questioni iniziate anni fa. Uccidilo, e dimostra che tutto quello che ti ho detto è vero. Tu sei il Prescelto, e lui è solo un insetto".


Wang Tengfei sorrise. "Ho smesso da tempo di pensare a ciò che è avvenuto quell'anno", disse con freddezza. "Tuttavia, dovrei proprio staccargli la testa". Guardò ancora Meng Hao, e i suoi occhi traboccarono di fiducia nelle sue capacità di ucciderlo. Sarebbe stato facile come bere un bicchiere d'acqua. Distolse lo sguardo, ignorando Meng Hao e fissando l'orizzonte. Ancora una volta sembrava pensieroso, come se fosse alle prese con qualche questione nel cuore.


"Non pensarci troppo", disse Wang Xifan a voce bassa. "Devi fidarti di Chu Yuyan".


Wang Tengfei rimase in silenzio per un lungo istante, poi disse con un grugnito "Se mai scoprirò chi fosse, lo ridurrò in mille pezzi!!". I suoi occhi erano colmi di un odio freddo e spietato, ma anche di umiliazione. Dal suo corpo si sprigionò un turbinio carico d’istinto omicida, molto più intenso di quando aveva visto Meng Hao. Era una questione che non poteva ignorare, qualcosa per cui non riusciva a darsi una calmata.


L'espressione sul volto di Meng Hao era sempre la stessa. Vedere Wang Tengfei qui non era una cosa del tutto inaspettata. Tuttavia, naturalmente fece scaturire diverse emozioni dentro di lui.


L'ostilità tra lui e Wang Tengfei non era qualcosa a cui dava più tanto peso. Erano trascorsi degli anni, e adesso Meng Hao in effetti aveva capito di essere stato un po' troppo una testa calda quando era più giovane. C'erano senz'altro degli ambiti in cui si era trovato nel torto.


Adesso, la base di Coltivazione di Meng Hao era allo stadio intermedio della Stabilità della Consistenza, e le sue abilità di combattimento lo avevano messo sullo stesso piano dei Figli del Dao, sebbene poche persone ne fossero a conoscenza. Secondo le stime di Meng Hao, se era riuscito a sconfiggere Wang Tengfei quando si trovava allo stadio della Condensazione del Qi, allora adesso non valeva neanche la pena di starci a pensare.


Ciò che maggiormente lo preoccupava era la ricerca di un marito da parte del Clan dei Song e la Perla Cubica di cui Eccentrico Song aveva parlato qualche istante prima. Era in grado di disperdere i veleni più strani al mondo, e questo fece palpitare il cuore di Meng Hao per l'entusiasmo.


Non aveva la certezza che la Perla Cubica potesse disperdere il veleno del Giglio della Resurrezione, ma tenendo conto del fatto che il Clan Song lo stava offrendo come premio, di sicuro non si trattava di un oggetto comune.


"Mi domando se possa davvero disperdere il veleno... Se fosse così, allora forse non avrei davvero bisogno di infiltrarmi nella Setta del Fato Viola. Restare nella Setta della Spada Solitaria non sarebbe poi così male". Il suo cuore batté all'impazzata solo all'idea. Poiché stava percorrendo il cammino della Coltivazione, il prossimo grande ostacolo sarebbe stato la Formazione del Nucleo. Si trattava di percorso difficile da superare, e unirsi ad una Setta potente sarebbe stato sicuramente d'aiuto.


Dopo un lungo momento di riflessione, i suoi occhi furono pervasi dalla determinazione.


Più avanti, Eccentrico Song, Anziano Fan e il Coltivatore all'Anima Nascente del Clan Wang si trasformarono in raggi di luce prismatica che sfrecciarono nell'oscurità che circondava il Clan dei Song.


Altri due membri del Clan Song erano andati fuori con Eccentrico Song. Si divisero, uno si incamminò in direzione del gruppo della Setta della Spada Solitaria, l'altro verso il gruppo del Clan Wang.


Congiunsero le mani e si inchinarono. Con un sorriso dissero "Compagni Daoisti della Setta della Spada Solitaria e del Clan Wang, vi preghiamo di seguirci. Ci addentreremo insieme tra le montagne del Clan Song".


Ciascuno di loro si alzò in volo nell'aria. Naturalmente diversi membri della Setta della Spada Solitaria e del Clan Wang ne erano al corrente. I due gruppi si unirono in un unico gruppo più grande. Si poterono udire del chiacchiericcio e risate quando si trasformarono in raggi di luce e sfrecciarono nel Clan Song.


Meng Hao e Chen Fen si trovavano al limitare del gruppo, a debita distanza dai Coltivatori del Clan Wang. Wang Tengfei seguiva in volo, con lo sguardo freddo. Aggrottò la fronte, apparentemente troppo impegnato nei suoi pensieri per prestare attenzione a Meng Hao.


Volarono a grande velocità e presto raggiunsero l'area in cui la luce del mondo esterno lasciava spazio all'oscurità del Clan Song. Nel momento in cui entrarono il cuore di Meng Hao ebbe un sussulto. Aveva appena scoperto una differenza considerevole tra il mondo esterno e il Clan Song. Qui l'energia spirituale... poteva essere percepita e assorbita!!


Questo risvolto inatteso fece agitare il cuore e la mente di Meng Hao. Certo, dopo tutti gli anni di pratica della Coltivazione, era in grado di impedire che gli si potessero leggere i sentimenti sul volto. L'espressione era sempre la stessa.


"Dunque emerge che... posso assorbire energia spirituale in questo luogo! Questo è il posto perfetto per me per esercitare la Coltivazione!". Questa scoperta superava di gran lunga l'immaginazione di Meng Hao. Si stava proprio preparando a ruotare la base di Coltivazione e iniziare ad assorbire energia spirituale quando nella sua mente balenò un pensiero, e si fermò.


Uno degli strumenti che Meng Hao aveva sviluppato dopo essere sfuggito a tutte le trappole negli anni era la prudenza. Quindi, anche qui sarebbe stato prudente.


Si guardò attorno e iniziò subito a raccogliere degli indizi. Mentre i discepoli della Setta della Spada Solitaria continuavano a volare, sui loro volti comparvero delle espressioni accigliate.


"Quindi, qui non si può assorbire energia spirituale..." gli sussurrò Chen Fan. "Ho già sentito in passato che il Clan dei Song è strano, e sembra proprio la verità. Apparentemente, solo i membri del Clan possono fare esercizi di respirazione per assorbire energia spirituale. Gli altri Clan e le altre Sette non possono. La questione non è che qui l'energia spirituale sia proibita, ma è che noi non possiamo assorbirla".


Trascorse altro tempo. Vedendo scorrere le montagne e le città colme di Coltivatori sotto di lui, Meng Hao fu pervaso da una sensazione di mistero. Dopo aver superato decine di montagne, raggiunsero la capitale del Clan Song.


All'interno della capitale c'era una piazza enorme. Molti Coltivatori non appartenenti al Clan dei Song erano già lì. Erano presenti membri della Setta del Gelo Dorato e della Setta del Demone di Sangue.


Il posto brulicava di attività, e il brusio delle conversazioni riempiva l'aria.


Ancor prima che la Setta della Spada Solitaria e i Coltivatori del Clan Wang riuscissero ad atterrare, si sollevò nell'aria una voce dal tono alto. "È assolutamente vero al cento per cento. Io, Zhou Daya [1], ho visto tutto con i miei stessi occhi. Quel giorno, Chu Yuyan non indossava degli abiti appropriati. Indossava il vestito di un uomo! Inoltre, sembrava avesse un rapporto molto intimo con il Coltivatore. Non mi credete? Io, Zhou Daya, giuro che se le mie parole risultassero in qualche modo false, potrete cavarmi gli occhi dalle orbite!"


La persona che stava parlando era un giovane Coltivatore. Parlava con così tanto entusiasmo che dalla sua bocca fuoriuscì della saliva. Guardava i membri del Clan Song attorno a lui con gli occhi scintillanti e vivaci. Mentre parlava, gesticolava animatamente e saltava su e giù. Le decine di membri del Clan Song attorno continuavano ad osservare con stupore.


I Coltivatori della Setta del Demone di Sangue si erano messi in disparte. Sedevano lì in silenzio, a gambe incrociate, e tra loro si trovava Li Shiqi [2], con indosso un abito bianco!


Accanto a Li Shiqi c'erano due persone sedute a gambe incrociate. Uno era il fratello di Sang Luo, mentre l'altro non era altri che Wang Youcai [3]!


Wang Youcai stava guardando in silenzio il gruppo di persone della Setta del Gelo Dorato. Tra di loro c'era un compagno piuttosto in carne con dei foruncoli sul volto. Non era molto alto, e in quel momento stava sorridendo a Zhou Daya in modo compiacente. Questo, altri non era che Li Fugui.


Quando i due si erano incontrati in precedenza, Ciccio notò con sorpresa che Wang Youcai rispondeva con freddezza ai suoi tentativi di iniziare una conversazione e faceva addirittura finta di non conoscerlo. In questo momento non sapeva cosa pensare, e poté solo sospirare tra sé e sé.


"Non potete proprio immaginare l'espressione sul volto di Chu Yuyan", continuava Zhou Daya. "Immagino che si possa dire solo che era meravigliosa. E il Coltivatore, beh, era estremamente affascinante, un dio tra gli uomini. Davvero. Si abbracciavano e si scambiavano parole dolci. Mentre le loro mani si cercavano freneticamente, loro iniziarono ad ansimare...". Mentre parlava, Zhou Daya diventava sempre più entusiasta.


D'un tratto Li Fugui si schiarì la gola e parlò con voce alta e chiara. "Posso testimoniarlo anche io", disse, "dato che ero presente. Ah, all'inizio avevo pensato di dire loro ciò che pensavo. Come tutti voi Compagni Daoisti sapete, la Compagna Daoista Chu Yuyan è l'amata del Compagno Daoista Wang Tengfei. E certo, il Compagno Daoista Wang Tengfei e io siamo carissimi amici.


Quindi, quando ho visto ciò che stava accadendo, volevo dire ciò che pensavo. Tuttavia... Ah, non avete idea di come fossero quei due. Era evidente che i sentimenti tra loro rappresentassero il vero amore". Quando la sua voce risuonò, sui volti dei membri del Clan Song si fecero largo delle strane espressioni.


Ovviamente conoscevano Ciccio. Era un membro della Setta del Gelo Dorato che nessuno osava provocare. Era un tesoro della Setta, e come tale il suo livello di anzianità era estremamente alto. Chiunque lo offendesse avrebbe scatenato l'ira dell'intera Setta del Gelo Dorato. Farlo sarebbe stato come accarezzare un gatto contropelo.


Questo perché la Setta del Gelo Dorato aveva diciotto eredità di discendenza. Unendo il loro potere, la Setta riusciva esercitare il potere di un incantesimo della grande Riserva Dao. Secondo le voci, il potere di questo incantesimo era così sbalorditivo che avrebbe potuto uccidere gli Immortali!


Tuttavia, per molti anni la Setta aveva posseduto solo diciassette di queste discendenze. L'ultima era scomparsa, e non importava con quanto ardore la Setta del Gelo Dorato la cercasse, non si riusciva a trovare. Non c'era nessuno a cui sarebbe potuta essere tramandata. Quindi, per molti anni, non era stato possibile liberare il potere massimo dell'incantesimo della Setta del Gelo Dorato. Tuttavia, venne fuori che Li Fugui fosse perfettamente adatto ad accettare l'eredità. Di conseguenza, venne trattato come un tesoro della Setta. Di norma il Sacerdote della Setta lo trattava con molta gentilezza ed era molto protettivo nei suoi confronti. Si può essenzialmente dire che l'intera Setta fosse a sua completa disposizione.


Inoltre... Ciccio non amava praticare la Coltivazione, e non voleva nemmeno che gli fosse assegnato un Protettore del Dao. Quindi per proteggerlo...


Ogni volta che lui fosse uscito, sarebbe stato accompagnato da un vasto gruppo di discepoli della Setta del Gelo Dorato. La Setta era molto preoccupata che potesse accadergli qualcosa. La cosa più estrema che fosse successa era che una volta, dopo che qualcuno aveva provocato Li Fugui, il Sacerdote della Setta massacrò personalmente una Setta intera. In seguito emise un comunicato nel Dominio Meridionale per cui chiunque avesse osato anche solo toccare Li Fugui, avrebbe scatenato la furia sfrenata dell'intera Setta del Gelo Dorato.


NOTE:


1. Zhou Daya è la persona che vide Meng Hao e Chu Yuyan insieme, nel capitolo 136.


2. Li Shiqi è il Figlio del Dao della Setta del Demone di Sangue, apparso nel capitolo 175.


3. Wang Youcai è uno dei quattro portato nella Setta dell’Affidabilità nel capitolo 1. Gli altri del gruppo erano Meng Hao, “Ciccio” Li Fugui e “Piccola Tigre” Dong Hu. Wang Youcai ha fatto la sua ultima comparsa nel capitolo 130.
                                
                                



