---
title: Capitolo 189 - Ricompaiono Tutti i Nemici
pubDate: 2025-03-17T11:17:34.803Z
tags:
    - issth
---


Meng Hao sorrise sarcastico. Intorno a lui ormai da tempo si era creato il vuoto, facendo risaltare la sua figura ancora di più. Il sorriso si fece ancora più amaro e sospirò involontariamente.


"Se avessi saputo che le cose sarebbero andate così” pensò “non avrei lasciato andare Zhou Daya... Ai, oggi riappariranno tutti i miei nemici?" tossì e poi si grattò il naso. Improvvisamente avvertì la sensazione di aver causato un po' troppi guai negli anni precedenti. Ora era arrivato il momento in cui le folle delle vittime lo accusavano.


"Che tu sia maledetto, Meng Hao!" ruggì Qian Shuihen. "Non mi dimenticherò mai della lancia di ferro di qualche anno fa!" Subito fece un passo in avanti. Al suo fianco, gli occhi di Lu Song erano cremisi. Negli anni, i due erano stati spesso derisi dai loro Confratelli a causa dell'incidente della lancia di ferro. Avevano spesso immaginato di andare in cerca di Meng Hao per ottenere vendetta. Però, lo Stato di Zhao era scomparso e probabilmente Meng Hao con esso. Non avrebbero mai immaginato di incontrarlo quel giorno. Sentirono il desiderio di vendetta crescere dentro di loro.


Anche Wang Tengfei fece un passo in avanti, sul volto un'espressione omicida. "Meng Hao, ti detestavo già nello Stato di Zhao. Ti conviene spiegarmi che cosa è successo con Chu Yuyan..." Wang Tengfei si sentiva come se fosse l'oggetto di scherno dell'attuale generazione di Coltivatori del Dominio Meridionale. Era qualcosa che non poteva accettare. Voleva uccidere Meng Hao nel luogo in cui si trovava.


"Che scena divertente, Fratello Meng". Si udì una voce provenire dai discepoli della Setta del Setaccio Nero. Era Han Bei. "Non avrei mai immaginato di incontrarti qui. Così tante storie interessanti" sospirò. "Non dimenticare il patto che abbiamo fatto". Si coprì la bocca e ridacchiò, facendo l'occhiolino a Meng Hao. Le sue parole fecero sì che gli occhi degli astanti brillassero ancora più intensamente.


La vista di Meng Hao sembrava suscitare l'interesse di una persona dopo l'altra. Al momento, tutti coloro che non l'avevano mai sentito nominare si stavano facendo sempre più interessati agli sviluppi.


Un brusio si diffuse nell'aria. Una voce si levò dalla Setta del Demone di Sangue. Era Li Shiqi. "Compagno Daoista Meng Hao, avete davvero molte storie interessanti da raccontare! Però sono curiosa, che cos'è successo al vostro fastidioso cappello?" Era difficile tentare di capire a cosa stesse pensando, ma i suoi occhi brillavano d'interesse.


Chen Fan era rimasto a bocca aperta. Prese un respiro profondo e guardò Meng Hao, con crescente ammirazione nello sguardo. Ciccio fissava eccitato Meng Hao. Non importava dove andasse, Meng Hao avrebbe sempre attirato l'attenzione.


Era la stessa cosa che succedeva nella Setta dell'Affidabilità.


"Nessun dubbio che sia un Fratello Anziano!" pensò Ciccio, prendendo un respiro profondo. La sua ammirazione per Meng Hao aveva raggiunto un livello tale che voleva gettarsi a terra e prostrarsi.


Meng Hao tossì seccamente e continuò a sorridere con amarezza. In verità si sentiva leggermente in colpa. Però prima che potesse rispondere a qualcuno, dieci fasci di luce apparvero in lontananza. Non erano altro che il Clan Li.


Ora tutte e cinque le Grandi Sette e i due Grandi Clan erano arrivati.


In mezzo ai membri del Clan Li c'era Li Daoyi [1]. Il Clan aveva da tempo provveduto a sostituire il suo braccio. Era un Figlio del Dao, quindi non poteva sposare qualcuno del Clan Song. Chiaramente non era venuto perché il Clan Song cercava un marito, ma per qualche altro motivo. Però, non appena i membri del Clan Li misero piede nella piazza, i suoi occhi si posarono su Meng Hao.


In quel momento restò a bocca aperta. Quasi immediatamente, il potere della sua base di Coltivazione crebbe e l'aura del grande cerchio della fase avanzata della Stabilità della Consistenza colmò la piazza.


"Finalmente ti trovo!" disse con ferocia, facendo un passo in direzione di Meng Hao, gli occhi infiammati di furia omicida. Era palese agli occhi di tutti che tra lui e Meng Hao ci dovesse essere un grosso segreto di cui non voleva parlare. Ovviamente la loro lotta nel torneo dell'Eredità dell'Immortale di Sangue aveva dato vita a una grande ostilità che poteva trovare la sua fine solo nella morte.


Trovare lì Meng Hao aveva risvegliato la furia omicida di Li Daoyi.


Tutti quelli nella piazza che non conoscevano Meng Hao strepitavano eccitati e scioccati a causa di ciò che stava succedendo.


"Prima c'è stata la questione di Chu Yuyan e la voglia di ucciderlo di Wang Tengfei, poi qualcosa che riguardava la Setta del Fato Viola e una lancia di ferro. Dopo c'è un qualche accordo tra lui e Han Bei della Setta del Setaccio Nero! Poi Li Shiqi della Setta del Demone di Sangue! E infine... ha provocato la furia omicida del Figlio del Dao del Clan Li!"


"Com'è possibile che questo tizio sia coinvolto in così tante situazioni! Sembra che abbia provocato chiunque! Com'è possibile che non abbia mai sentito parlare di lui?"


"Cosa sta succedendo...? Si chiama Meng Hao, eh? Sembra che abbia davvero la capacità di infastidire la gente..."


"Tra le cinque Sette e i tre Clan, gli unici a non essere coinvolti sono la Setta della Spada Solitaria e il Clan Song. è arrivato con la Setta della Spada Solitaria quindi non deve avere problemi con loro, ma il Clan Song? È così bravo a far infuriare gli altri, mi chiedo se non abbia qualche problema anche con loro..."


Nel brusio che colmava la piazza, Ciccio lanciò un ruggito e si precipitò al fianco di Meng Hao, il volto distorto dall'eccitazione.


"Meng Hao, mi sei mancato da morire!" disse. Abbracciò Meng Hao con le lacrime che gli solcavano il viso. Erano passati anni ed era cresciuto parecchio. Era molto più robusto di una volta.


Meng Hao sorrise, anche se il suo sorriso aveva ancora qualche traccia d'amarezza. Tutto ciò che stava succedendo in realtà era colpa di Ciccio...


"Meng Hao! Mi DEVI una spiegazione!” Il volto di Wang Tengfei era estremamente feroce mentre fissava Meng Hao. Gli sembrava di indossare un enorme cappello verde [2], che lo colmava d'indescrivibile umiliazione. Fece un altro passo verso Meng Hao.


Anche Li Daoyi fece un passo in avanti. "Non mi hai ancora dato una spiegazione per quello che è successo quel giorno. Ora che sei qui, hai la possibilità di parlare".


"Che tu sia maledetto, Meng Hao, oggi risolveremo i nostri conflitti!" Sia Qian Shuihen che Lu Song iniziarono a camminare verso di lui.


Sembrò che fosse sul punto di scoppiare il caos. Gli occhi di Meng Hao brillarono. Ciccio si voltò e si lasciò sfuggire un ruggito.


"Meng Hao è mio fratello! Chi osa attaccarlo?" All'udire ciò i discepoli della Setta del Gelo Dorato si scambiarono degli sguardi significativi e si scagliarono in avanti per raggiungere Ciccio. L'omone di prima si limitò a scuotere la testa, decidendo di non dire nulla.


L'improvvisa apparizione di Ciccio al fianco di Meng Hao fece accigliare Wang Tengfei.


Chen Fan avanzò. "Meng Hao è il mio Fratellino! Compagni Daoisti, se continuerete a comportarvi così, allora io, Chen Fan, mi dovrò schierare". All'improvviso apparve la sua daga volante.


La presa di posizione di Chen Fan fece esitare Qian e Lu della Setta del Fato Viola.


Han Bei avanzò con una risata. "Fratello Meng, vista la nostra amicizia, come potrei non unirmi?"


Senza una parola Wang Youcai si alzò tra gli altri discepoli della Setta del Demone di Sangue e avanzò fino a portarsi al fianco di Meng Hao.


La voce di Li Shiqi si levò subito dopo: "Il vostro cappello è incredibilmente fastidioso. Però, per il bene del mio Giovane Fratello Wang Youcai, la Setta del Demone di Sangue sarà al vostro fianco. Vedremo chi oserà minacciarvi oggi".


La folla di persone riunita intorno a Meng Hao fece accigliare Li Daoyi. Era una situazione delicata. In realtà, non potevano esserci uccisioni quel giorno, tenendo conto che si trovavano nel territorio del Clan Song.


Inoltre non avrebbe mai immaginato che Meng Hao potesse contare su delle conoscenze così potenti. La Setta del Gelo Dorato. La Setta della Spada Solitaria. La Setta del Demone di Sangue. La Setta del Setaccio Nero. Coltivatori di tutte queste Sette erano pronti a sostenerlo.


Gli occhi di Wang Tengfei si illuminarono di un bagliore gelido mentre osservava Meng Hao con sguardo letale. Dentro di sé era scioccato. Come avrebbe potuto prevedere che quell'ex discepolo della Setta dell'Affidabilità avrebbe raggiunto una tale influenza?


C'erano Chen Fan e Li Fugui. In più Han Bei della Setta del Setaccio Nero e Li Shiqi Della Setta del Demone di Sangue. Non sapeva perché lo sostenessero, ma senza dire una parola, Meng Hao si era reso inattaccabile.


All'improvviso Qian Shuihen e Lu Song si erano fatti nervosi. Anche loro non avrebbero mai potuto immaginare che, dopo tutti quegli anni, Meng Hao sarebbe riapparso così e con quegli alleati.


Il silenzio era sceso sulla piazza e fu in quel momento che si udì una voce impaziente provenire da lontano.


"Che cosa state facendo, mocciosi? Perché siete tutti così agitati? Calmatevi! Il Clan Song ha indetto un banchetto per cercare un marito, perché andate in cerca di guai?!" La voce apparteneva a Eccentrico Song, accompagnato dagli eccentrici degli altri Clan e Sette.


Sorridevano e palesemente non erano interessati a ciò che stava succedendo.


L'apparizione degli anziani sciolse la tensione che si era creata nella piazza. Tutti tornarono ai propri posti. Nel mentre, Meng Hao abbassò il capo e s'incamminò al fianco di Chen Fan. All'improvviso gli occhi di Eccentrico Song si posarono su Meng Hao.


"Fermati!" ordinò.


Meng Hao si bloccò, sospirando involontariamente. Con una risata amara e silenziosa, si voltò per fronteggiare Eccentrico Song. La mente vorticava mentre cercava una via d'uscita. Posò una mano sulla borsa da trasporto. Se fosse stato necessario, avrebbe usato il ciondolo portafortuna per fuggire.


"Ragazzo, perché mi sembri familiare...?" Eccentrico Song si accigliò.


"Anziano Song, signore,” gridò Lu Song “è il tizio dello Stato di Zhao, quello della lancia di ferro!"


Non appena udì queste parole, Eccentrico Song sgranò gli occhi. Fissò Meng Hao.


"Quindi è colpa tua, mocciosetto!"


Al sentire ciò, i Coltivatori presenti rimasero a bocca aperta. Prima pensavano che il Clan Song fosse l'unico a non essere stato offeso da Meng Hao. Tutti lo fissarono con sguardi ammirati.


Meng Hao era riuscito a insultare non qualcuno della giovane generazione del Clan Song, ma un eccentrico allo stadio dell'Anima Nascente.


Meng Hao sorrise, congiungendo le mani e inchinandosi di fronte a Eccentrico Song.


"Meng Hao della giovane generazione porge i suoi saluti al Maestro Song della generazione anziana. Signore, la vostra base di Coltivazione è straordinaria, il vostro aspetto di natura celestiale. Quell'anno, io, della giovane generazione, ero stupido e ignorante. Signore, voi avete una personalità nobile e una perfetta integrità, quindi spero davvero che non metterete in difficoltà la giovane generazione in quest'evento gioioso per il Clan Song".


Eccentrico Song lanciò a Meng Hao un'occhiata lunga e significativa. Anche se non disse nulla, a volte, si può dire molto senza pronunciare nemmeno una parola. Gli occhi di Wang Tengfei brillarono mentre faceva un altro passo verso Meng Hao.


"Anziano Song,” disse “c'è una forte ostilità tra il sottoscritto, che appartiene alla giovane generazione, e quest'uomo. Ha umiliato la mia promessa sposa. Davanti a tutti questi Compagni Daoisti, vi imploro di concedermi di porre fine oggi a questa ostilità!"


Nel frattempo, nel torreggiante castello nella capitale del Clan Song, Song Jia fissava lo schermo scintillante su cui era proiettata la scena che si svolgeva più in basso.


Sorrideva e sembrava prestare particolare attenzione all'aspetto da studioso di Meng Hao.


"Che persona interessante" commentò con una risata. "Com'è possibile che abbia offeso così tanta gente, e addirittura il Maestro?"


Anche la donna di mezz'età al suo fianco rise, mentre una calda espressione le si dipingeva sul volto. "Perché, l'hai preso in simpatia?"


NOTE:


L’ultima apparizione di Li Daoyi è nel capitolo 134.
Il cappello verde è un simbolo della cultura cinese per indicare una persona che è stata imbrogliata.                


                                



