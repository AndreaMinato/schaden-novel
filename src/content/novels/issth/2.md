---
title: Capitolo 2 - La Setta dell’Affidabilità
pubDate: 2025-03-17T11:17:34.738Z
tags:
    - issth
---


La Setta dell’Affidabilità, situata nei confini dello Stato di Zhao, nel limite meridionale del continente di Nashan, fu un tempo la prima delle Quattro Grandi Sette. Anche se era ancora famosa nel Territorio del Sud, aveva sperimentato un declino negli anni recenti e non manteneva la gloriosa posizione che un tempo aveva avuto. Al giorno d’oggi, paragonata alle altre Sette nello Stato di Zhao, non poteva essere considerata che inferiore.


In realtà, non era sempre stata chiamata Setta dell’Affidabilità. Ma mille anni prima, era comparso un Coltivatore che aveva causato grande scalpore nel Territorio del Sud. Chiamava sé stesso Patriarca Affidabilità, e aveva forzato la Setta a cambiare il proprio nome in quel modo. Aveva causato scompiglio in tutte le altre Sette nello Stato di Zhao, depredandole dei loro tesori e restando incontrastato per un po’ di tempo.


Ma adesso le cose erano diverse. Patriarca Affidabilità era scomparso per quasi 400 anni. Se non fosse stato per il fatto che nessuno sapeva se fosse vivo o morto, la Setta sarebbe già stata inghiottita dalle altre. Aveva passato da tempo i giorni di gloria. Considerando la mancanza di risorse nello Stato di Zhao, e la pressione da parte delle altre tre Sette, qualora avessero voluto ricevere nuove reclute, sarebbero stati costretti a rapire gente da utilizzare come servitori. Non c’era modo di poter aprire le loro porte per reclutare in modo aperto.


Meng Hao seguì l’uomo dalla tunica verde lungo i sottili sentieri che serpeggiavano lungo i picchi della montagna. I dintorni erano simili a un giardino, con strane rocce e alberi dall'aspetto bizzarro ovunque. Nel mezzo del magnifico scenario, palazzi decorati in modo stravagante con tetti di giada emergevano dalle nuvole e dalla nebbia. Meng Hao sospirò ripetutamente. Purtroppo, il giovane grasso di fianco a lui gemette per tutto il tempo, rovinando l’atmosfera.


“Sono finito, finito davvero… voglio andare a casa,” mugugnava il giovane grasso, mentre le lacrime scorrevano lungo il suo volto. “A casa mi attenderà del mantou, e del pesce. Dannazione, dannazione. Voglio ereditare le terre di famiglia, diventare un uomo ricco e anziano, e avere qualche concubina. Non voglio fare il servitore qui.”


Mormorò a mezza bocca per tutto il tempo che serviva per bere una mezza tazza di te, finché l’uomo dalla tunica verde non si voltò. “Se sputi fuori un’altra stupidaggine,” disse con freddezza, “Ti mozzerò la lingua.”


Il ragazzo grasso tremò violentemente, gli occhi che luccicavano di paura, ma tenne la bocca chiusa.


Quando se ne accorse, Meng Hao iniziò a riconsiderare quanto meravigliosa la situazione potesse o non potesse essere. Ma era di carattere persistente, così prese un profondo respiro e mantenne il silenzio.


Dopo un po’, quando raggiunsero un punto circa a metà della montagna, Meng Hao vide una fila di palazzi bassi che emergevano dalla nebbia torbida.


Sette o otto giovani che indossavano tuniche di canapa sedevano all'esterno dei palazzi. Apparivano esausti. Mentre Meng Hao e gli altri si avvicinavano, i giovani si accorsero di loro, ma non pronunciarono alcun saluto.
A poca distanza, un giovane uomo che indossava una tunica azzurra sedeva su d’una balza. Il viso era lungo, simile a quello di un cavallo, e il suo abito era chiaramente molto più costoso ed elegante di quelli degli altri giovani. Anche se il suo viso era freddo, quando si avvicinò l’uomo in tunica verde conducendo Meng Hao con sé, il giovane si alzò e lo accolse con i pugni a coppa.


“Salute, Fratello Anziano.”


“Questi sono due servitori appena arrivati,” disse l’uomo in abito verde in modo impaziente. “Per favore, occupatevi delle loro sistemazioni.” Detto ciò, si voltò e si allontanò, senza nemmeno guardare di striscio Meng Hao e l’altro giovane.


Dopo essersene andato, il giovane uomo dalla faccia di cavallo si risedette, incrociando le gambe e lanciando un’occhiata glaciale verso Meng Hao e il giovane grasso.


“Questo è l’Alloggio Nord della Servitù,” disse con voce fredda, priva di emozioni. “La Setta dell’Affidabilità non tollera lavativi. Ora che siete qui, lavorerete per trent'anni, a seguito dei quali potrete andarvene. Se cercherete di scappare, ci sono in queste montagne solitarie numerose bestie selvagge, e certamente morirete. Andate a prendere la vostra uniforme da lavoro. Da questo momento, sarete isolati dal mondo mortale, e lavorerete pacificamente come servitori.”


Il giovane grasso tremò più forte, il viso gonfio di disperazione. Meng Hao restò calmo. Infatti, nel profondo dei suoi occhi c’era una scintilla indescrivibile. L’uomo dalla faccia cavallina se ne accorse. Aveva mantenuto per molti anni quella posizione e aveva visto molti giovani rapiti per diventare servitori, ma non aveva mai visto nessuno calmo come Meng Hao.


“Se saprete comportarvi bene,” disse piano, “potrete non aver bisogno di lavorare per tutti e trenta gli anni. Potrete dedicarvi alla coltivazione nel vostro tempo libero. Se saprete raggiungere il primo livello di Condensazione del Qi, allora sarete promossi alla Fazione Esterna della Setta.” Agitò la larga manica, dal nulla apparvero due tuniche di canapa di fronte a Meng Hao e al giovane grasso. Sul lato frontale di ogni tunica vi era un distintivo di legno grande quanto un pollice, con inciso l’ideogramma “Servitore”.


Oltre alla tunica c’era un esile libricino, sulla cui copertina erano incisi tre caratteri: “Manuale Condensazione Qi.”


Non appena Meng Hao pose gli occhi sui caratteri, prese a respirare ansiosamente. Fissò il libretto e gli tornò in mente che quando aveva discusso con la donna dal viso freddo, l’uomo dalla tunica verde aveva nominato il settimo livello di Condensazione del Qi.


“Possiamo diventare discepoli della Fazione Esterna alla Setta quando raggiungeremo il primo livello, ma quella donna aveva già raggiunto il settimo… cosa sarà mai la Condensazione del Qi? Forse è in quel modo che si diventa Immortali, come narrano nelle storie.”


Se quella era la paga che avrebbe ricevuto dal suo lavoro, forse non si trattava di denaro, ma sarebbe valsa centinaia di pezzi d’oro nel mondo esterno. L’eccitazione di Meng Hao crebbe. Afferrò la tunica e la usò per impacchettare il distintivo e il libello.
“La Settima casa dell’Est sarà il luogo in cui vivrete. Da domani, il vostro compito sarà quello di tagliare legna. Dieci ciocchi a testa, ogni giorno. Non vi sarà concesso mangiare finché non avrete concluso il taglio.” Chiuse gli occhi.


Respirando profondamente, Meng Hao imitò il giovane uomo e salutò coi pugni chiusi, poi si incamminò verso la casa, seguito dal ragazzino grasso. Il palazzo aveva l’aspetto di una residenza siheyuan con cortile che era stata allargata già molte volte. Seguendo le indicazioni, localizzarono la settima, poi aprirono la porta ed entrarono.


La stanza non era ampia. Conteneva un tavolo e due piccoli letti, e per quanto fosse semplice, appariva pulita e ordinata. L’adolescente grasso si sedette su uno dei due letti, poi, incapace di trattenersi oltre, incominciò a piangere.


Aveva circa 12 o 13 anni e piangeva forte. Sicuramente si sentiva da fuori.


“Mio padre è un Signore, e anch'io dovrei essere un Signore. Non dovrei essere un servitore”. Sembrava distrutto, e il suo corpicino grasso tremava.


“Basta piangere,” disse Meng Hao cercando di confortarlo. “Pensaci. Non è poi così male qui. Lavoriamo per gli Immortali. Quante persone sarebbero gelose di noi se lo sapessero?” Chiuse rapidamente la porta.


“Non voglio lavorare per altre persone,” replicò. “Il mio matrimonio è già stato combinato, e i regali di fidanzamento sono stati mandati. La mia povera, bellissima signora non mi ha ancora sposato, eppure è già vedova.” Più piangeva, più appariva disperato.


Una strana espressione apparve sul volto di Meng Hao. Il ragazzo grasso era ancora giovane, pensò tra sé e sé. Non posso credere che gli sia stata già promessa una moglie, eppure mai abbia sentito il tocco della mano di una donna. Sospirò, pensando a quanto fantastica dovesse essere la ricchezza. La famiglia di questo ragazzino grasso è così ricca che lui non deve preoccuparsi mai di cibo o vestiti. Eppure io non possiedo niente. Anche dopo aver venduto la casa dei miei antenati l’anno scorso, devo ancora molto denaro all'Amministratore Zhou.


Pensare al denaro che doveva lo fece scoppiare a ridere. Ora che era là, tutto quello che Zhou poteva fare per riavere il suo denaro era inseguirlo, se fosse stato abbastanza forte. Se non lo fosse stato, sarebbe morto nel momento in cui Meng Hao se ne fosse andato.


Più pensava a quel luogo, più tranquillo a riguardo si sentiva. Non doveva preoccuparsi del denaro, o dell’alloggio o del cibo. Aveva addirittura una paga dal valore di centinaia di pezzi d’oro, e questo anche prima di cominciare a lavorare. Considerando che quel luogo era una dimora degli Immortali, si poteva dire tranquillamente che egli fosse stato salvato da una situazione disperata.


I pianti del giovane grasso avevano cominciato a infastidirlo. Lo ignorò, estrasse il manuale dalla tunica di canapa e cominciò a leggere. Dopo aver letto la prima frase della prima pagina, fu sorpreso.


“Una persona deve avere qualcosa su cui fare affidamento. Se sei un mortale che desidera ricchezza e titoli nobiliari, se sei un Coltivatore che vuole vivere una vita libera dalle preoccupazioni, unisciti alla mia Setta dell’Affidabilità. Puoi affidarti a me.” Quella era l’introduzione al manuale, ed era firmata da Patriarca Affidabilità in persona.
Pur trattandosi di nulla più che una manciata di parole, esse erano ricolme di un potere indescrivibile. Era allo stesso tempo un invito e una descrizione della Setta dell’Affidabilità. Meng Hao si sentì per un momento annichilito: poi, improvvisamente, tutto acquistò un senso.


“La Setta dell’Affidabilità. È questo il suo significato? La gente deve trovare qualcosa cui affidarsi; quando trovano la Setta dell’Affidabilità, allora saranno ricchi, potenti e liberi da ogni preoccupazione.” Aveva sempre più senso. Si rese conto che se avesse avuto un ufficiale cui affidarsi, non avrebbe mai fallito gli esami per tre volte di fila. Sospirò, mentre il suo rispetto per Patriarca Affidabilità, che mai aveva incontrato di persona, cresceva progressivamente. Con quella singola frase, era come se improvvisamente nella sua vita fosse stata aperta una porta.


“In altre parole, devo trovare qualcuno su cui fare affidamento finché sono qui. Se lo farò, non dovrò preoccuparmi di nulla.” I suoi occhi si illuminarono mentre continuava a scorrere il manuale. Presto, perse la cognizione del tempo, e non si rese nemmeno più conto del ragazzo grasso che piangeva di fianco a lui.


Verso mezzanotte, finalmente il ragazzino s’addormentò dal tanto piangere, anche se il rumore delle sue russate continuava a riverberare per la stanza come una scarica di tuoni. Meng Hao chiuse il manuale con riluttanza. Anche se si sentiva molto stanco, i suoi occhi erano colmi di forza e vigore.


“Questo libro non vale 100 pezzi d’oro, ma addirittura 1.000!” si disse. Per qualcuno che da sempre sognava di diventare un ricco ufficiale, qualcosa come 1.000 pezzi d’oro era in grado di valere più di qualunque altra cosa, eccezion fatta per la sua vita.


Nell'eccitazione, si accorse che il russare del ragazzino grasso era cessato. Guardò verso di lui, e vide che il giovane si era seduto nel letto e agitava le braccia in tutte le direzioni, mugugnando.


“Ti ucciderò a suon di botte! Come hai osato rubare il mio mantou! Ti ammazzerò a morsi! Come hai osato portarmi via mia moglie!” Mentre parlava, si alzò dal letto, gli occhi ancora chiusi, scuotendo i pugni con rabbia. Poi, incredibilmente, afferrò il tavolo e ne morse l’angolo con forza, lasciando un profondo marchio. Poi si rimise a dormire e riprese a russare.


Meng Hao lo guardò per un po’, solo per confermare che in quel momento aveva iniziato a camminare nel sonno. Poi si volse nuovamente verso il segno del morso, rendendosi conto che non avrebbe mai dovuto provocare il ragazzo grasso mentre dormiva. Si allontanò da lui, e guardò nuovamente il manuale, sentendosi eccitato.


“Il nono livello di Condensazione del Qi è il sentiero per diventare un Immortale. Lavorando per loro, ho la possibilità di diventare un Immortale io stesso. Questa è la più grande paga possibile. Se diventassi un Immortale, dovrei avere una possibilità per arricchirmi.” Meng Hao strinse forte il manuale, gli occhi che brillavano più forte. Aveva trovato una strada diversa dallo studio per gli esami.


In quel momento la porta fu fragorosamente spalancata con un calcio, e si udì con chiarezza un forte brontolio.
                                


                                



