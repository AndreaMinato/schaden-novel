---
title: Capitolo 209 - Un’Opportunità per una Riunione Segreta
pubDate: 2025-03-17T11:17:34.840Z
tags:
    - issth
---


Meng Hao inspirò profondamente, sollevò il capo e rimase perso nei pensieri per qualche tempo. Nella sua testa vorticavano immagini di quel giorno nel vortice di nuvole del Clan Song. Quando si era trovato sull'albero a fissare il vuoto, aveva visto parole scritte e firmate da Shui Dongliu!


Trascorse un lungo istante. Finalmente Meng Hao si sedette a gambe incrociate per esaminarsi. Dopo una decina di minuti, aprì gli occhi, che scintillavano. Era chiaro che il Giglio della Resurrezione era stato abbattuto da una forza invisibile. Sembrava essere addormentato, sigillato.


Questo effetto era molto più potente di quello dell’Albero della Primavera e d’Autunno e gli avrebbe dato molto più tempo per liberarsi completamente del veleno. Respirando profondamente, arrotolò con cura il dipinto e poi giunse le mani e si inchinò verso il vecchio.


“Grazie per il tuo aiuto, Signore”, disse, restando inchinato per una decina di secondi prima di ritornare in posizione eretta. Non aveva idea del perché l’uomo fosse comparso o perché avesse l’aria di aver aspettato proprio Meng Hao.


“Shui Dongliu…”. Dopo un momento, Meng Hao si voltò e si diresse a esplorare tutte le stanze segrete della Grotta dell’Immortale. Man mano prendeva con sé tutto ciò che poteva. Successivamente, si diresse al portale di teletrasporto. Anche se non aveva studiato molto i portali di teletrasporto in passato, aveva avuto modo di usarli qualche volta. Tirò fuori una Pietra dello Spirito e la posizionò al centro del portale. Una luce accecante sprigionò, e il bagliore del teletrasporto circondò Meng Hao.


Un suono cupo riempì l’aria, scuotendo l’intera montagna. Ci fu un lampo accecante, e poi la luce si spense. Anche Meng Hao scomparve senza lasciare traccia.


Dominio Meridionale, Stato della Comparsa Orientale, territorio della Setta del Fato Viola. Al centro della montagna in lontananza torreggiava una cima, all’interno della quale era stata scavata una Grotta dell’Immortale. Un raggio di luce accecante apparve e poi svanì lentamente. Meng Hao uscì immediatamente. Si girò a guardare la Grotta dell’Immortale abbandonata e il portale di teletrasporto ormai non più funzionante. Non sapendo se avrebbe avuto bisogno di usarlo ancora in futuro, memorizzò il luogo, poi scomparve in un raggio di luce prismatica.


Mentre volava, strati di luce si distesero improvvisamente su tutto il corpo. Quando scomparvero, il suo aspetto era cambiato totalmente. La sua carnagione non era più scura, bensì chiara e limpida. Sembrava molto più giovane, dimostrava all'incirca sedici o diciassette anni, e aveva un’aria raffinata da studioso. Appariva completamente diverso, in qualche modo persino tenero e immaturo.


“Scommetto che tutte le Sette e i Clan del Dominio meridionale mi stanno cercando dopo l’incidente delle Sacre Scritture dello Spirito Sublime. Ma adesso posso infiltrarmi nella Setta del Fato Viola. Che sia per riuscire a liberarmi del veleno imparando l’alchimia, o per perfezionare il Qi Viola dell’Est, devo assolutamente entrare nella Setta”. Il suo sguardo era pieno di determinazione.


Alcuni giorni dopo, fuori dalla Setta del Fato Viola, in una città di Coltivatori


Luna Viola era una città fiorente e vibrante, un centro di attività per i Coltivatori dello Stato della Comparsa Orientale, in particolare durante il settimo mese dell’anno, quando la Setta del Fato Viola teneva l’annuale Vendita degli Elisir. In quel periodo in città c’erano persino più coltivatori del solito. Non arrivava soltanto la Setta dello Stato della Comparsa Orientale, ma anche tutte le Sette del Dominio Meridionale.


La cosiddetta Vendita degli Elisir era un grandissimo raduno organizzato dalla Setta del Fato Viola per vendere elisir medicinali. Maestri alchimisti dalla Setta del Fato Viola offrivano i loro elisir migliori. Non solo era un’occasione per guadagnare in maniera onesta, ma gli permetteva anche di mostrare al resto del mondo il proprio talento nella preparazione di elisir.


Anche i Signori del Calderone della Setta del Fato Viola a volte partecipavano alla Vendita degli Elisir. Quando ciò accadeva, causava sempre una gran confusione e attirava l’attenzione di altre grandi Sette.


Dopotutto, i Signori del Calderone della Setta del Fato Viola erano molto più che semplici alchimisti. Le altre Sette non sarebbero state in grado di formarne nemmeno uno, non importa quanto denaro fossero disposte a pagare. In tutto il Dominio Meridionale, soltanto la Setta del Fato Viola poteva formarli.


Se la Setta del Fato Viola era riuscita a diventare una della più potenti del Dominio Meridionale, era in gran parte grazie ai suoi alchimisti. L’altra ragione era il frammento della Sacra Scrittura dello Spirito Sublime che gli aveva fornito la tecnica del Qi Viola dell’Est.


Per questo motivo, la Setta del Fato Viola si componeva di due divisioni. Una parte della Setta era costituita dalla Divisione del Qi Viola, l’altra dalla Divisione degli Elisir dell’Est.


La Divisione del Qi Viola praticava la Coltivazione relativa al Dao delle tecniche di magia. La Divisione degli Elisir dell’Est si dedicava al Dao dell’alchimia. Le due divisioni si completavano e rispettavano a vicenda. Grazie a questi rapporti interni, la Setta del Fato Viola era riuscita a occupare la posizione di cui godeva in quel momento.


Quell'anno, la Vendita degli Elisir della Setta del Fato Viola sarebbe durata solo qualche giorno nella città di Luna Viola. Uno studioso di circa sedici o diciassette anni stava in piedi nella piazza pubblica nel centro della città, e osservava una montagna in lontananza. La montagna brillava di una luce viola che si alzava verso il cielo. Donava al cielo intero una sfumatura viola e, a ben guardare da lontano, non era in realtà una montagna, bensì una statua grande come una montagna!


La statua ritraeva un uomo anziano. Di fronte all’uomo si trovava un calderone per gli elisir che nella forma ricordava una montagna, insieme a un enorme scettro, entrambi i quali emanavano luce violetta. Con un solo sguardo si poteva capire che quel luogo era straordinario.


Era il cancello principale della Setta del Fato Viola!


Vicino allo studioso stava un uomo magro di circa trent'anni, con lo sguardo vispo. Egli sospirò commosso e disse: “Quello è il fondatore della Setta del Fato Viola. Il suo nome Daoista era Reverendo Viola Orientale. Ormai da molto tempo ha raggiunto l’Immortalità. Tuttavia, le dottrine Daoiste che ci ha lasciato sono studiate ancora oggi. Sono diventate la base su cui è stata fondata una delle cinque grandi Sette del Dominio meridionale, la Setta del Fato Viola”.


Continuò il suo discorso con gli occhi pieni di venerazione: “Le generazioni successive non dimenticarono il suo valore e, usando la montagna come base, costruirono quella statua. La fornace di fronte a lui simboleggia la Divisione degli Elisir dell’Est della Setta del Fato Viola. Lo scettro rappresenta la Divisione del Qi Viola. Insieme formano il magnifico cancello della Setta del Fato Viola. Oltre il cancello si stagliano montagne infinite, connesse tra loro attraverso ponti sospesi. Il risultato è una vista spettacolare, invisibile a chiunque non sia membro della Setta. Quella è la Setta del Fato Viola”.


Il giovane studioso sembrava completamente rapito dalle parole dell’uomo. Eppure, nel profondo dei suoi occhi brillava una luce fredda.


Naturalmente il giovane studioso era altri se non Meng Hao nelle sue nuove sembianze. L’uomo accanto a lui era una guida che aveva trovato, che aiutava i forestieri a conoscere la città.


“Se solo riuscissi a entrare in una Setta come questa, potrei vivere senza rimpianti” mormorò Meng Hao, guardando il magnifico cancello. Le sue parole trasudavano desiderio.


“È a dir poco impossibile” rise l’uomo minuto. “La Setta del Fato Viola recluta raramente nuovi discepoli. Anche quando ciò accade, sono di solito solamente Coltivatori di Clan e Sette all’Interno dello Stato della Comparsa Orientale. Non accettano quasi mai persone provenienti da fuori. Se lo facessero, lo Stato della Comparsa Orientale si riempirebbe di persone desiderose di unirsi alla Setta.


Mio giovane amico, è ancora presto. Che genere di cose ti interessa comprare? Io posso accompagnarti”.


“Non ce n’è bisogno, ho già trovato quello che cercavo”. Meng Hao rise, poi tirò fuori una Pietra dello Spirito e la porse all’uomo. Gli fece un piccolo inchino e si allontanò dalla piazza.


L’uomo minuto lo fissò sbalordito per un momento, poi mise in tasca la Pietra dello Spirito. Aveva portato il giovane in giro per la città tutta la mattina, conducendolo ovunque tranne che al mercato. Tuttavia, mise la questione da parte e si incamminò. Aveva davanti un pomeriggio intero per trovare altri clienti.


Meng Hao camminava per le strade intorno alla piazza pubblica. Oltrepassato un edificio, improvvisamente si fermò ad osservare un negozio lì vicino. Era un negozio di elisir medicinali. Sulla parete all’interno si potevano vedere alcuni elisir vecchi e fatti seccare, disposti a ricreare la forma di un calderone. Al centro del simbolo c’erano due elisir fatti seccare.


Non era niente di unico o straordinario, eppure il volto di Meng Hao si aprì in un sorriso a quella vista. Girò l’angolo e si ritrovò in un viale. Indossava un cappello a tesa larga di bambù e una lunga tunica. Entrò direttamente nel negozio di elisir medicinali.


Il negozio non era grande. Oltre al proprietario, all’interno non c’era nessuno.


“Vorrei una di queste” disse Meng Hao indicando uno degli elisir a poco prezzo sullo scaffale.
Il proprietario spalancò gli occhi e guardò Meng Hao, poi tirò fuori uno degli elisir che Meng Hao aveva indicato.


“Questo elisir è utile durante il quinto livello di Condensazione Qi. Costa sette Pietre dello Spirito”.
Meng Hao prese l’elisir senza nemmeno guardarlo, e in un attimo lo lanciò dritto contro l’immagine sul muro. Esso si frantumò immediatamente nel centro dell’ovale. Ora, invece di quattro elisir ce n’erano cinque.


Dopodiché, gettò una manciata di Pietre dello Spirito in mano al proprietario e se ne andò.


Il proprietario del negozio aveva assistito alla scena pieno di sorpresa. I suoi occhi scintillarono, ed egli unì le mani e si inchinò verso Meng Hao, che aveva già voltato le spalle per allontanarsi.


Il tempo passava. Meng Hao si trovava nella città di Luna Viola ormai da due giorni.


Giunta la data di inizio della Vendita degli Elisir della Setta del Fato Viola, Meng Hao sedeva a gambe incrociate nella notte, quando improvvisamente trovò una tavoletta di giada fuori dalla sua borsa da trasporto. Era un medaglione d’invito a una riunione segreta! Impressa sulla giada vi era una mappa, con lo stesso simbolo che aveva visto precedentemente nel negozio.


Fuori la luna stava sorgendo. Meng Hao mise via la tavoletta di giada e se ne andò.


In breve tempo giunse nuovamente davanti al negozio, indossando il cappello di bambù a tesa larga e la tunica voluminosa. Avanzò senza esitazione e bussò alla porta di legno. Dopo tre colpi la porta si aprì lentamente. Dentro era buio pesto. I suoi occhi scintillarono. Dopo essersi guardato attorno per un momento, entrò.


Onde fluivano nell’oscurità come acqua. Meng Hao vide una luce accecante, e un istante dopo si ritrovò in un posto diverso. Dinnanzi a lui si ergeva un palazzo principesco.


Era identico al luogo in cui era stato quando aveva partecipato ad altre riunioni segrete di quel genere. Un uomo era in piedi fuori dal palazzo a braccia conserte, le mani nascoste all’interno delle maniche. Mengh Hao gli si avvicinò mostrando il medaglione con l’invito alla riunione segreta. L’uomo chinò il capo e Meng Hao poté passare oltre e accedere al palazzo.


Poteva sentire il suono di canti e danze provenire dall’interno, proprio come la volta precedente.
Passate alcune composizioni di rocce ornamentali c’era un padiglione, all’interno del quale sedevano quattro Coltivatori. Ognuno di loro indossava una maschera che nascondeva il volto rendendo impossibile identificare chi fossero.
                                


                                



