---
title: Capitolo 212 - Appare il Talento Naturale!
pubDate: 2025-03-17T11:17:34.849Z
tags:
    - issth
---


La ragazza, che si chiamava Chen Ling, sembrava nervosa dopo aver udito le parole di Bai Yunlai. Con un’espressione sinceramente preoccupata, esaminò la lama di giada. Forse il suo talento nascosto non era nulla di speciale. Dopo aver osservato la lama per qualche decina di secondi, allungò la mano, che prese a risplendere di luce viola.


Bai Yunlai si illuminò.


“Non male, Giovane Sorella Chen! Bene, ora prendi un seme di pianta medicinale”.


Chen Ling aprì rapidamente la sua borsa da trasporto e tirò fuori un seme. Lo posizionò sul palmo aperto e, con un’espressione molto seria, cominciò a catalizzarlo. Il Qi viola nella sua mano si fece più denso, fino a che sembrò non poter diventare più forte di così. Il seme prese a contorcersi, e da esso sbocciarono tre foglie.


Molti di coloro che stavano assistendo alla scena se ne accorsero, e guardarono Chen Ling, che arrossì per l’emozione. Guardò Bai Yunlai speranzosa.


“Riuscire a far sbocciare tre foglie al primo tentativo dimostra che possiedi un notevole talento nascosto, Giovane Sorella Chen Ling. Secondo i miei calcoli, hai una probabilità del dieci percento di diventare un maestro alchimista in futuro”. Sospirò con emozione, lasciando trapelare un po’ di gelosia. Sembrava che qualcuno capace di far sbocciare tre foglie fosse piuttosto raro tra i centomila apprendisti alchimisti. Bai Yunlai registrò rapidamente i risultati della catalisi.


Dopodiché, la voce dell’uomo che stava tenendo la lezione sulle tecniche alchemiche giunse alle loro orecchie. Il tono era calmo e solenne. “Ti unirai al Distretto Due, Valle Tredici”. Lo sguardo posato su di lei era austero.


A bassa voce, Bai Yunlai diede spiegazioni: “Gli apprendisti alchimisti della Divisione degli Elisir dell’Est vengono divisi nei distretti dall'Uno al Quattro. Di solito solo quelli con un sorprendente talento nascosto possono accedere al Distretto Due, Giovane Sorella Chen; ora vai da Maestro Zhou. Oggi sei stata baciata dalla fortuna!”. Emozionata e nervosa, Chen Ling vi si precipitò immediatamente.


“Giovane Fratello Fang, è il tuo turno ora” sospirò Bai Yunlai. Diede un’occhiata a Meng Hao.
Meng Hao si fermò un momento a pensare. La tecnica descritta nella lama di giada era semplice, ma senza dubbio la sua esecuzione aveva un che di spettacolare. Essenzialmente, poteva catalizzare l’età delle piante, perciò poteva essere considerata un vero e proprio prodigio della natura.


“A quanto pare, solo semplici piante medicinali possono essere catalizzate usando questa tecnica” pensò Meng Hao. “Praticamente, si usa il senso spirituale per nutrire la pianta. In ogni caso, la tecnica è straordinaria. Mi domando come faccia la Setta del Fato Viola a impedire che venga rubata…”. In silenzio, tirò fuori un seme dalla sua borsa da trasporto e lo mise sul palmo della mano. Lo guardò per un momento, poi mise in pratica la tecnica descritta sulla lama di giada per catalizzarlo.


Egli possedeva due Mari dell’Essenza, il primo dei quali conteneva i Cinque Pilastri Perfetti del Dao. Prima di giungere alla Setta del Fato Viola aveva usato le Sacre Scritture dello Spirito Sublime per ricostruire da capo il secondo. Al momento, l’unica base di Coltivazione visibile dall'esterno era l’aura del suo Secondo Mare dell’Essenza. Il suo potere fece apparire la luce viola sulla sua mano. Fu chiaro sin da subito che il bagliore fosse più consistente e luminoso di quello creato da Chen Ling.


Immediatamente, il seme sul palmo di Meng Hao prese a contorcersi. Poi sbocciarono una, due, tre foglie. In un baleno erano già fiorite sette foglie! Il bagliore viola emanato dalla mano di Meng Hao divenne accecante, diffondendosi. Subito, tutti gli apprendisti alchimisti lì intorno lanciarono sguardi sorpresi. Gli occhi di tutti erano fissi su Meng Hao.


Quei raggi di luce accecante erano qualcosa di incredibile, di mai visto. L’uomo che impartiva lezioni di alchimia osservò la scena ad occhi spalancati, e fissò apertamente Meng Hao. Accanto a lui Chen Ling assisteva incredula.


Bai Yunlai spalancò la bocca e si stropicciò vigorosamente gli occhi prima di spalancarli incredulo.
Tutto era silenzioso mentre gli spettatori osservavano la luce viola e il seme della pianta nel palmo di Meng Hao. Poi, Meng Hao continuò a usare la tecnica. Era caduto in uno strano stato nel quale si sentiva come se egli stesso si fosse trasformato nella natura e il seme fosse diventato parte di lui.


Era un sentimento meraviglioso, e mentre Meng Hao vi si immergeva completamente, all’improvviso dal seme sbocciò l’ottava foglia, poi la nona… Il rumore di qualcosa che si spezzava rimbombò mentre il seme continuava a crescere. Le foglie verde smeraldo appena sbocciate crebbero fino ad avvolgere completamente il braccio destro di Meng Hao. Il vecchio canuto e pieno di rughe che si era assopito dietro a Bai Yunlai aprì gli occhi. Quando guardò Meng Hao, brillarono di una luce antica. Allo stesso tempo si riempirono di trepidazione.


Meng Hao non aveva soltanto fatto sbocciare delle foglie: aveva fatto crescere una nuova pianta. La mente di Meng Hao vacillò quando lo stesso rumore di poco prima lo fece riemergere dallo stato in cui si trovava. I suoi occhi lampeggiarono, ed egli aggrottò la fronte. Non aveva alcuna intenzione di mettere in mostra un così grande talento, e in realtà quello strano stato in cui si era trovato immerso aveva guidato le sue azioni.


Esitò per un momento, il volto pallido. La sua base di Coltivazione era prosciugata, e a causa della riduzione del suo potere spirituale anche la pianta cominciò a rinsecchirsi. Morì in breve tempo, e poi cadde dal braccio di Meng Hao.


Ansimando, Meng Hao fece qualche passo indietro, lo sguardo carico di confusione.


Aleggiava un silenzio mortale. Sembrava che Bai Yunlai non riuscisse a capacitarsi di quello che stava succedendo. Era membro della Setta del Fato Viola da anni e non aveva mai visto nessuno compiere un’impresa così sorprendente al primo tentativo di catalisi. Guardava Meng Hao come se non fosse nemmeno umano.


Tutti gli apprendisti alchimisti radunatisi lì intorno erano scioccati. La scena a cui avevano appena assistito aveva superato la loro immaginazione. L’uomo di mezza età ansimava, guardando Meng Hao con occhi ardenti.


“Um…” disse Meng Hao esitante. Era un po’ spaventato, incerto su cosa avrebbe dovuto dire. In quel momento, l’uomo dietro a Bai Yunlai si alzò in piedi e avanzò per mettersi accanto a Meng Hao. Allungò una mano ad afferrare il polso di Meng Hao. Il suo potere spirituale zampillò, passando attraverso il corpo di Meng Hao per esaminarlo.


Il potere non era in grado di esaminare completamente Meng Hao. Pur avendo qualche sospetto, riusciva soltanto a vedere il Secondo Mare dell’Essenza, che conteneva il potere del sesto livello della Condensazione Qi. Non riusciva nemmeno a vedere il vero colore del Mare dell’Essenza, dal momento che era stato completamente trasformato dal terribile potere della gelatina. Per quel che poteva vedere l’uomo, era tutto nella norma.


Alla fine, lasciò la presa. Raccolse la pianta medicinale rinsecchita e la osservò per un momento. Poi spostò nuovamente lo sguardo su Meng Hao. Ora i suoi occhi brillavano di ammirazione.


“Un talento di nascosto di prima classe! Ti unirai al Distretto Uno, Valle Uno”. L’uomo diede una pacca sulla spalla di Meng Hao, sorridendo a trentadue denti.


Non appena se ne fu andato, nell'intera valle esplose la confusione.


“Talento nascosto di prima classe! Non è una sorpresa che le sue abilità di catalisi siano così straordinarie!”


“Con un talento nascosto del genere è di certo destinato a diventare un maestro alchimista come non se ne vedevano da anni…”


“Wow, ho sentito parlare di persone con un talento di prima classe, ma non avevo mai sentito di qualcuno così fuori dall'ordinario. Ha catalizzato l’intera crescita di una pianta!”


Mentre queste conversazioni riempivano la stanza, Bai Yunlai si avvicinò a Meng Hao con gli occhi brillanti per l’emozione. “Giovane Fratello Fang” disse “assicurati di fare attenzione d’ora in poi. Hai un talento di prima classe!”.


“Non potrebbe esserci stato un errore?” chiese Meng Hao ancora riluttante.


“Impossibile. Il Vecchio Wang in persona ti ha sottoposto alla prova. Come potrebbe aver commesso errori? Pare che abbia preso quella pianta medicinale per farla vedere agli altri Anziani. Ha ha! Giovane Fratello Fang, diventerai famoso! Vieni, vieni, ti porto al Distretto Uno, Valle Uno. È un paradiso. Sbircio ogni volta che ci passo accanto, ma non ci sono mai potuto entrare”. Prese Meng Hao con sé, lasciandosi alle spalle il frastuono e gli sguardi di ammirazione. Anche dopo che se ne furono andati, il trambusto continuò a riecheggiare.


Il tempo passava. Le prime due settimane volarono. Meng Hao ora si sentiva molto più a suo agio nella Divisione degli Elisir dell’Est della Setta del Fato Viola. Il Distretto Uno della Valle Uno non era molto grande, ma era abitato da poche persone, evidentemente molte meno rispetto alle altre valli.


Il paesaggio era incantevole. Le montagne erano ricche di vegetazione, e un piccolo fiume scendeva dalla cima. Nelle sue acque nuotavano pesci, che Meng Hao riusciva a vedere dalla sua casa, situata a nord del fiume. Era una casa di piccole dimensioni con davanti un cortile. All'interno del cortile vi era un giardinetto in cui poteva coltivare piante medicinali. In quel momento Meng Hao era seduto a gambe incrociate nel cortile, con in mano un rotolo di bambù. Il rotolo recava figure e didascalie descrittive di varie piante medicinali.


Meng Hao rimase seduto tutta la mattina, fin quasi al pomeriggio, a leggere il rotolo. Finalmente sollevò lo sguardo. Inspirò l’aroma di piante medicinali che riempiva l’aria e ascoltò il fiume gorgogliare. Una nebbia leggera avvolse la valle, donandole un aspetto realmente celestiale. Forse poteva sembrare un’esagerazione, ma non si poteva negare che fosse il posto ideale per praticare Coltivazione. Era, in poche parole, la valle principale per apprendisti e alchimisti all'interno dell’intera Setta. Meng Hao aveva scoperto che, compreso lui, meno di cinquanta persone nell'intera Setta avevano il talento nascosto necessario per poter vivere lì. Ciascuno aveva il proprio quartiere in cui studiare, coltivare piante ed esercitarsi nella preparazione degli elisir.


Era un luogo tranquillo, e Meng Hao si sentiva a casa. In particolare, era felice di poter leggere libri che non fossero contenitori di giada, ma veri e propri rotoli. Gli ricordavano la vita da studente che aveva condotto nella Contea di Yunjie.


“Centomila piante medicinali, tutte diverse e organizzate in differenti categorie. Non devo solo impararne i nomi a memoria, devo anche ricordarne le abitudini e caratteristiche, come piantarle e raccoglierle, e come conservarle. Devo tenere a mente quali piante medicinali non possono essere mescolate tra loro, dove e come coltivarle, e anche le giuste proporzioni nell'usarle. Inoltre, non si tratta solo della pianta in sé. Le foglie, lo stelo e la linfa delle varie piante sono tutti diversi. Incrociare certe piante può dare origine a innumerevoli varianti. Si parla di circa centomila piante, ma in realtà, se si mette tutto insieme, si avvicinano più a un milione”. Meng Hao si passò una mano sul dorso del naso. Nel corso delle ultime due settimane aveva studiato informazioni sulle piante medicinali tutti i giorni.


In qualità di apprendista alchimista della Setta del Fato Viola era tenuto a ricordarsele tutte. Ovviamente ce n’erano talmente tante che era praticamente impossibile memorizzarle tutte magicamente. L’unico metodo efficace era la ripetizione.


Più informazioni fosse riuscito a memorizzare, più preparato sarebbe stato. Per così dire, uomo avvisato, mezzo salvato. Non era difficile da capire. E poi, Meng Hao non lo trovava pesante. Dopotutto era stato uno studente per tutta la vita, e quel tipo di ambiente gli si addiceva parecchio.


Non c’erano massacri, pericoli, falsità, non ci si doveva preoccupare del vento e della pioggia del mondo esterno. Meng Hao tentò di non pensare al passato, e si calò invece completamente nella parte di Fang Mu. Adesso era nella Setta del Fato Viola, e intendeva sfruttare al massimo la tranquillità e il silenzio. Mentre esaminava le informazioni messe a disposizione per gli apprendisti alchimisti, nella sua testa si affollavano varie immagini. Adesso sapeva che questo tipo di conoscenza era talento naturale.
                                


                                



