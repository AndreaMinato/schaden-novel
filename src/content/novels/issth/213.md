---
title: Capitolo 213 - La Terra Celestiale della Setta del Fato Viola
pubDate: 2025-03-17T11:17:34.850Z
tags:
    - issth
---


Il tempo volava e, passati due mesi, Meng Hao si era completamente abituato alla vita nella Setta del Fato Viola.


Visto che i suoi risultati avevano rivelato un talento nascosto di prima classe, aveva potuto godere di alcuni trattamenti speciali, anche se non era niente di così spettacolare rispetto a ciò che uno si aspetterebbe da una personalità di spicco.


In realtà, durante i due mesi non aveva visto l’uomo dai capelli bianchi nemmeno una volta. D’altro canto, Bai Yunlai passava spesso a fare visita. Era stato grazie al suo aiuto che Meng Hao era riuscito a comprendere la Setta del Fato Viola in così poco tempo.


Tutti i giorni si tenevano lezioni sulle tecniche alchemiche, che Meng Hao frequentava quasi sempre. In mezzo a un centinaio di partecipanti, Meng Hao passava inosservato senza difficoltà.


Diversi membri anziani della Setta tenevano le lezioni: si davano il cambio dopo qualche giorno. Sembrava che il modo che aveva ciascuno di concepire la materia fosse leggermente diverso. Ascoltando tutti loro, Meng Hao cominciò ad acquisire una comprensione molto più profonda delle tecniche di catalisi.


In più, quando si trattava di coltivare piante medicinali, la Setta aveva un’area dedicata in cui si distribuivano semi, in maniera molto simile a come la Setta Affidabilità distribuiva Pietre dello Spirito. Lo scopo, ovviamente, era quello di dare agli apprendisti alchimisti la possibilità di esercitarsi a piantare.


Le lezioni tenute dai membri anziani della Setta conferivano al luogo un’atmosfera molto tranquilla. Non c’erano combattimenti all'ultimo sangue. Meng Hao non riusciva a evitare di pensare a quanto la Setta Affidabilità fosse diversa. Questo posto gli sembrava più simile a un’università che a una Setta.


Ogni mese si teneva una lezione straordinaria sulle scritture medicinali. Gli insegnanti erano sempre maestri alchimisti veterani. Ognuno di loro si era innalzato a partire dal rango di apprendista alchimista. Quando si trattava di preparare gli elisir, le loro abilità erano tutt'altro che scarse. Le loro lezioni di alchimia non si limitavano all'argomento delle piante medicinali; a volte parlavano anche di tecniche di preparazione degli elisir. Meng Hao aveva imparato molto già dopo aver assistito ad alcune di quelle lezioni.


Oltre a tutto lo studio e la coltivazione, gli apprendisti alchimisti dovevano raggiungere una quota di catalisi ogni mese. Ogni mese dovevano consegnare alla setta un certo numero di piante catalizzate.
Questa era la vita di un apprendista alchimista nella Divisione degli Elisir dell’Est. La vita era un circolo senza fine.


Meng Hao era seduto in mezzo a una moltitudine di apprendisti alchimisti intenti ad ascoltare un uomo di mezza età che, a quanto pareva, stava discutendo i vari metodi per distinguere alcune piante medicinali che potevano essere confuse facilmente. “Gli apprendisti alchimisti sono responsabili della crescita, della catalisi e della raccolta di numerose piante medicinali, e di altre attività correlate. In poche parole, il vostro compito è lavorare al servizio del grande sistema di alchimia istituito dalla nostra Setta. Nella realtà dei fatti, il modo più diretto di servire la Setta è assistere i maestri alchimisti, che sono quasi mille.


Meng Hao sospirò. “Sono convinto che entrare nella Setta del Fato Viola sia stata la decisione giusta. Di tutto il Dominio Meridionale, questo è l’unico posto in cui posso studiare la vera alchimia. Inoltre, solo la Setta del Fato Viola è in grado di produrre i veri Maestri Supremi del Dao dell’alchimia. Il Dao dell’alchimia della Setta del Fato Viola è talmente grande che la fama della divisione dell’alchimia supera di gran lunga quella dell’altra divisione. Tutti i Clan e le Sette del Dominio Meridionale lo riconoscono”. Meng Hao sedeva pensieroso, gli occhi brillanti di aspettativa.


“Se voglio entrare in contatto con il Gran Maestro Demone degli Elisir e ottenere il suo aiuto per liberarmi dal veleno, allora devo essere un discepolo qui!”. Gli occhi di Meng Hao brillavano di ambizione.


Il vero motivo per cui era entrato a far parte della Setta del Fato viola era diventare un discepolo del Gran Maestro Demone degli Elisir e studiare il Dao dell’alchimia più potente di tutto il Dominio Meridionale. Avrebbe poi creato la sua personale branca di arti alchemiche. In questo modo, avrebbe potuto prepararsi da sé ogni elisir di cui avesse avuto bisogno, invece di affrontare tremende fatiche per acquistarli in altri modi.


Era ancora perso nei pensieri quando ad un tratto, il suono delle campane riempì l’aria. Il suono riecheggiò attraverso tutte le valli della Divisione degli Elisir dell’Est, e tutti alzarono il capo. Persino i maestri alchimisti che stavano tenendo la lezione si fermarono immediatamente e guardarono in alto. Ogni singolo apprendista alchimista sollevò il capo con occhi pieni di trepidazione.


“Le campane del calderone! Il giorno della Terra Celestiale della Setta del Fato Viola è giunto!”


“L’ultima volta è stata l’anno scorso. Non posso credere che sia già trascorso un anno intero. Finalmente possiamo tornare nella Terra Celestiale!”.


Mentre le voci piene di trepidazione riecheggiavano, il suono delle campane continuava. Lo sguardo di Meng Hao fu attraversato da un guizzo mentre guardava in alto, dove improvvisamente apparve una forma ingannevole. Era un enorme calderone viola che fluttuava a mezz'aria; era estremamente imponente, e raggiungeva i diecimila metri di diametro. Accanto ad esso arrivarono in volo dozzine di raggi di luce provenienti da valli vicine e si sedettero attorno a gambe incrociate, come a voler fare la guardia. Contemporaneamente, i bagliori degli incantesimi si intrecciavano nell’aria, come se stessero circondando l’intera zona per chiuderla. Una luce accecante riempì l’area, proiettando colori brillanti sul gigantesco calderone e sui Coltivatori che vi fluttuavano vicino.


Una voce antica risuonò dal nulla. “Apprendisti alchimisti, entrate nella Terra Celestiale. Raccogliete nove foglie mature”. L’enorme calderone risplendette, e improvvisamente quelle che sembravano centomila scie di luce sgusciarono via e saettarono in picchiata. Il medaglione identificativo da apprendista di Meng Hao prese a luccicare, così come quello di tutti gli altri.


Le scie di luce e i medaglioni sembravano essere in qualche modo collegati. Una delle scie luminose si avvicinò a Meng Hao e si fuse con il medaglione. Una forza delicata sembrò impossessarsi di Meng Hao e sospingerlo verso l’alto. Dalle cento valli circostanti, centomila apprendisti alchimisti si librarono nell'aria, sostenuti dalle scie luminose. Essi si trasformarono in raggi di luce e saettarono verso il calderone gigantesco.


L’immenso calderone li inghiottì tutti istantaneamente, quasi fosse un pozzo senza fondo.


La vista di Meng Hao si annebbiò per un momento. Quando si schiarì ed egli fu in grado di vedere che cosa giaceva di fronte a lui, ansimò per la sorpresa. La scena era difficile da comprendere. L’espressione che si dipinse sul volto di Meng Hao era di puro e totale sgomento.


Davanti a lui si estendevano infiniti campi di piante medicinali. Quel posto era un altro mondo; non c’era una nuvola in cielo. Tuttavia si potevano vedere ben nove soli. Accanto a ogni sole c’era una luna. In quel posto c’erano nove soli e nove lune.


Quel cielo incredibile era il posto perfetto sotto cui far crescere piante medicinali. Quell'intero mondo sembrava come sigillato ermeticamente. Non appena Meng Hao si addentrò, fu investito da un indescrivibile aroma di piante medicinali. Era inebriante.


La maggior parte dei centomila apprendisti alchimisti erano già stati in quel luogo. Tutti erano eccitati, ma pochi erano stupiti ed emozionati quanto Meng Hao.


Ancora più sorprendente per Meng Hao era il fatto che in mezzo agli sterminati campi di piante medicinali si stagliavano migliaia di alberi giganteschi, alti trecento metri. E c’erano dei giganti, forse testimonianze di un antico passato. Camminavano con attenzione attraverso i campi, a volte allungandosi verso il basso per piantare semi.


In cielo c’erano parecchie centinaia di carri da guerra, che emanavano un’aura d’altri tempi. Erano enormi e si sovrapponevano a formare quelle che sembravano nuvole, che gettavano ombre in certi punti sul terreno.


In lontananza Meng Hao poteva vedere un altro tipo di albero, che sembrava essere alto tremila metri. Il tronco era viola, e la cima, più che essere una folta chioma, era un enorme, singolo occhio. L’occhio era largo una dozzina di metri e sorvegliava la zona con attenzione. Guardandosi intorno, Meng Hao notò che c’era un altro centinaio di alberi simili disseminati per i campi di piante medicinali.


Meng Hao non avrebbe saputo dire quando, ma Bai Yunlai si era materializzato accanto a lui. Egli sospirò commosso e disse: “La Terra Celestiale del Fato Viola è la Terra Sacra della Divisione degli Elisir dell’Est della Setta del Fato Viola! Secondo le leggende, questa era una delle Terre Celestiali degli Immortali, ma il Reverendo Viola d’Oriente decise di spostarla qui per creare questo sterminato campo di piante medicinali. Qui ci sono specie estinte nel resto del mondo. Di tanto in tanto noi apprendisti alchimisti veniamo teletrasportati qui per raccogliere le piante, il che è una buona opportunità per esercitare la nostra abilità nel distinguerle. È l’unico posto in tutto il Dominio Meridionale in cui se ne possono vedere così tante. Sono praticamente infinite!”.


Improvvisamente un ruggito squarciò l’aria, seguito dalla voce arcaica. Il chiacchiericcio degli apprendisti alchimisti cessò.


“Avete un mese per raccogliere nove piante medicinali mature. Potrete raccogliere soltanto piante che conoscete, e dovrete inoltre conoscerne a fondo le abitudini e caratteristiche. Tra un mese consegnerete il vostro raccolto insieme a un contenitore di giada che riporti le vostre osservazioni. L’esito del lavoro sarà uno dei criteri di valutazione per la promozione a maestro alchimista. Potete cominciare”. Non appena la voce ebbe finito di parlare, gli apprendisti alchimisti presero un respiro e si sparpagliarono.


Bai Yunlai non seguì Meng Hao, ma prese una strada a curve verso un luogo diverso. Gli occhi di Meng Hao brillavano di eccitazione. I giorni precedenti li aveva dedicati alla lettura di rotoli sulle piante medicinali. Aveva letto parecchie volte delle centinaia di migliaia di varietà di piante, e anche se non le aveva ancora imparate tutte a memoria, ne conosceva un buon numero. Ora avrebbe potuto mettere alla prova la propria conoscenza. Il corpo di Meng Hao emise un bagliore mentre saettava in lontananza.


Mentre tutti gli apprendisti alchimisti si sparpagliavano, nel cielo sopra di loro, in una delle lune, apparvero otto figure.


“Vedete quel ragazzo? È Fang Mu, colui che ho sottoposto alla prova mesi fa e ho trovato in possesso di un talento nascosto di prima classe”.


“Un talento di prima classe è abbastanza raro. Abbiamo esaminato la pianta rinsecchita che ci hai portato e non è per nulla finta. Grazie al suo talento nascosto, la sua energia spirituale è particolarmente adatta alla crescita delle piante medicinali”.


“Per ora è solo un novellino. Vediamo quante piante medicinali riuscirà a raccogliere. Se dimostrerà talento nell'identificarle, forse dovremmo pensare di includerlo nel prossimo esame di promozione”.


Mentre i personaggi all'interno della luna erano impegnati nella discussione, Meng Hao si allontanò dagli altri apprendisti alchimisti, inoltrandosi nel campo. Muoveva ogni passo con estrema attenzione, preoccupandosi di non pestare i germogli. Teneva la testa bassa, guardando in tutte le direzioni.


“Quella è Erba Distruggente dello Spirito. Mi ricordo la sua descrizione nel rotolo. Ma perché ha più foglie nella parte destra? Oh, giusto, è un ibrido. La parte destra è in realtà un germoglio della Residenza. Questa è la foglia del Tuono dell’Eleganza. La forma assomiglia a quella di una donna, e fluttua avanti e indietro in maniera incantevole. In ambito alchemico può essere usata per preparare un elisir utile nel primo stadio della Stabilità della Consistenza”.


Meng Hao continuava a camminare, identificando man mano le piante e provando a richiamare alla memoria le informazioni che aveva letto nei rotoli. Più ci provava, più ci riusciva. Il suo cuore si riempì di soddisfazione.


Era una sensazione diversa da quella che provava quando avanzava di livello nella base di Coltivazione. Ma riuscire a padroneggiare una disciplina che prima gli era sconosciuta lo faceva sentire sicuro di sé.


Questa era Coltivazione dello spirito!


Per quello che ne sapeva Meng Hao, la sua capacità di identificare piante medicinali era un talento naturale.


Meng Hao si spinse sempre più lontano. Ogni volta che vedeva una pianta medicinale che poteva essere raccolta, la prendeva immediatamente. Allo stesso tempo, annotava una descrizione e altre informazioni sul contenitore di giada che gli era stato dato.


Continuò a tenere presente quello che aveva studiato di recente. Si sentiva perfettamente a suo agio. Svuotò la sua mente da tutto per concentrarsi soltanto sulle piante che aveva davanti. Le sue abilità alchemiche stavano facendo passi da gigante nella Terra Celestiale.


Nel frattempo, fuori dal Dominio Meridionale, il nome di Meng Hao aveva dato origine a una disperata caccia all'interno delle Sette e dei Clan. Negli ultimi giorni lo stavano cercando tutti. In men che non si dica, il nome di Meng Hao divenne noto a un numero sempre crescente di Coltivatori.


Ovviamente la Setta del Fato Viola era una delle Sette impegnate nella ricerca. Tuttavia, nessuno era riuscito a scovare nemmeno la minima traccia di Meng Hao. Era come se fosse svanito completamente.
                                


                                



