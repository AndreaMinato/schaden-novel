---
title: Capitolo 214 - Finalmente Ci Incontriamo di Nuovo…
pubDate: 2025-03-17T11:17:34.851Z
tags:
    - issth
---


Nessuno avrebbe mai potuto immaginare che lo stesso Meng Hao che aveva causato una tale confusione nel mondo esterno stava ora studiando attentamente erbe medicinali nella Terra Celestiale della Setta del Fato Viola, un innocente studente impegnato a verificare la validità dei suoi studi.


Il tempo passava, e Meng Hao aveva ormai perso il conto di quante piante medicinali aveva raccolto. Non appena riconosceva una pianta, la reputava da tenere in considerazione e la metteva nella borsa da trasporto.


Ad un certo punto Meng Hao si ritrovò a circa trecento metri da uno dei giganti. Per un po’ stette a osservare come piantava i semi, spostava i germogli e si prendeva cura delle piante.


Più tardi, si posizionò sotto uno degli alberi-Ciclope a osservare l’enorme occhio che si spostava di qua e di là. Lo scalò persino, per raccogliere l’erba rossa che cresceva sul tronco.


Alla fine si ritrovò molto, molto lontano da dove aveva iniziato. Il campo di piante medicinali sembrava non avere fine. Secondo i calcoli di Meng Hao, le aree più lontane erano quelle che contenevano piante ancora più straordinarie, e forse un numero maggiore delle varietà estinte.


Tuttavia, era tutto semplicemente troppo vasto. Attorno a lui si estendevano sterminati campi di erbe medicinali. Mano a mano che procedeva, si rese conto di essere in grado di riconoscere circa una pianta ogni cento.


“Il Dao dell’alchimia non ha fine” pensò con un sospiro. “È difficile esattamente quanto la Coltivazione, una strada senza fine, il lato onnipotente di Terra e Cielo. All'inizio pensavo che memorizzare poco più della metà delle centomila piante sarebbe stato sufficiente, ma ora capisco che tutte e centomila le piante sono soltanto la base”. Ma un lampo di determinazione guizzò nel suo sguardo. Questo tipo di Coltivazione non aveva niente a che fare con i suoi pilastri Dao. Il suo entusiasmo crebbe ancora di più.


“Sono uno studioso per natura” disse come per rassicurarsi. “Anche se non sono mai riuscito a realizzare le mie aspirazioni nello studio, sono sicuramente avvantaggiato rispetto agli altri apprendisti alchimisti”. Egli si concentrava, faceva del suo meglio per ricordare tutto ciò che vedeva e poi andava ad approfondire le proprie ricerche su vecchie annotazioni.


Era così che il tempo scorreva. Presto il suono delle campane Celestiali tornò a riecheggiare; il mese era trascorso velocemente. Il tempo era scaduto, e Meng Hao non era soddisfatto. Gli sembrava di avere appena cominciato. Ma le scie di luce apparvero ed egli sospirò. Diede un ultimo sguardo alla Terra Celestiale, mentre le scie luminose lo trascinavano via.


Quando riapparvero nelle valli, le espressioni più diverse aleggiavano sui volti dei centomila apprendisti. Meng Hao non era l’unico ad essere cresciuto durante il mese nella Terra Celestiale. Anche gli altri apprendisti lo erano.


Di lì a poco, delle persone vennero a ritirare le piante che avevano raccolto insieme ai contenitori di giada che contenevano informazioni sul raccolto. Meng Hao aveva deciso di non duplicare nulla del suo bottino. Era totalmente devoto alla sua identità nella Setta del Fato Viola e non aveva intenzione di fare neanche la minima cosa che avrebbe potuto tradirlo. Consegnò tutte le piante medicinali e poi si avviò con calma verso la valle dove abitava.


Una volta giunto nel cortile, tirò subito fuori dei rotoli e cominciò a studiare. Quando si imbatteva in campi che aveva già incontrato, gli occhi gli si riempivano di entusiasmo, ed egli memorizzava immediatamente l’informazione.


Passarono altri due mesi. Meng Hao faceva parte della Setta del Fato Viola già da sei mesi. Le ricerche nel mondo esterno stavano ormai rallentando. Avevano cercato per tutto il Dominio meridionale, eppure non avevano trovato traccia di Meng Hao. Cominciarono a circolare varie ipotesi, ma nessuno riuscì a trovare la risposta definitiva.


Meng Hao venne a sapere tutto della situazione da Bai Yunlai, che, giustamente, godeva della reputazione di essere sempre ben informato su tutto. Non solo conosceva le ultime notizie riguardanti la Setta del Fato Viola, ma si teneva informato anche su ciò che accadeva nel mondo esterno.


Una mattina Meng Hao uscì di casa per sedersi in cortile. Alzò la mano destra, in cui stringeva una pianta che stava crescendo. Il suo giardino era pieno di un buon numero di piante medicinali, tutte in piena fioritura. Un intenso aroma riempiva l’aria. Improvvisamente, l’espressione di Meng Hao fu attraversata da un lampo, ed egli alzò lo sguardo. Bai Yunlai stava correndo lungo i meandri del fiume. Ancora prima di arrivare, gridò: “Giovane Fratello Fang! C’è un’eccellente opportunità! Tuo Fratello Anziano ti ha procurato una fantastica opportunità!”.


Meng Hao sorrise. Agitò la mano destra e la pianta medicinale scomparve. Contemporaneamente, la porta del cortile si spalancò, giusto in tempo per lasciar entrare Bai Yunlai.


“Che opportunità?” chiese Meng Hao sorridendo. La base di Coltivazione di Bai Yunlai non era nulla di straordinario, solo al settimo o ottavo livello di Condensazione Qi, eppure nella Setta egli era considerato indispensabile. Faceva spesso visita a Meng Hao e trascorrevano un po’ di tempo insieme.


“Un discepolo della Fazione Interna della Divisione del Qi Viola ha chiesto all'alchimista Li Tao di preparare alcuni elisir per lui” si entusiasmò Bai Yunlai. “L’Alchimista Li ha voluto che io mi occupassi di trovare due apprendisti che lo assistano. Uno ovviamente sarò io. Per il secondo posto, tu sei la prima persona a cui ho pensato. Prendi velocemente le tue cose e vieni con me. Sarà l’opportunità perfetta per espandere le tue conoscenze di alchimia. Ci sono tanti apprendisti che vorrebbero andare, ma la personalità dell’Alchimista Li è un po’ eccentrica. Non dire niente e segui le mie indicazioni”.


Gli occhi di Meng Hao si illuminarono. Sapeva che i discepoli della Fazione Interna della Divisione del Qi Viola chiedevano spesso ai maestri alchimisti di preparare elisir per loro. Nella maggior parte dei casi, il discepolo della Divisione del Qi Viola forniva le piante medicinali necessarie insieme ad alcune Pietre dello Spirito. Se il maestro alchimista era soddisfatto, si potevano iniziare i lavori.


I Signori del Calderone, che erano di grado superiore ai maestri alchimisti, erano molto esperti nel Dao dell’alchimia e avevano raggiunto la Stabilità della Consistenza. Ce n’erano soltanto un centinaio nell'intera Setta del Fato Viola, e ciascuno di loro occupava una posizione di rilievo. Generalmente, i discepoli della Fazione Interna non possedevano i requisiti per richiedere i loro servigi. Solo i discepoli del Conclave e gli Anziani della Setta potevano richiederli.


I Signori del Calderone Viola potevano essere considerati praticamente al livello di Grandi Maestri. Ognuno di loro era estremamente prezioso per la Setta, ed essi erano tutti adepti del Demone degli Elisir. Solo le personalità più influenti all'interno della Setta potevano chiedere loro di preparare elisir.


L’Alchimista Li che Bai Yunlai aveva nominato naturalmente non era un Signore del Calderone, ma uno dei mille maestri alchimisti. Considerando come le cose erano organizzate e quanto pochi fossero i maestri alchimisti della Setta, era naturale che cercassero apprendisti che facessero da aiutanti nel preparare gli elisir per i discepoli della divisione del Qi Viola.


Meng Hao saltò in piedi immediatamente. Era davvero un’opportunità unica. Era entrato a far parte della Setta da più di sei mesi ed era la prima volta che gli capitava un’occasione simile. Dopo che ebbe unito le mani per ringraziare Bai Yunlai, i due se ne andarono. In breve tempo raggiunsero la valle che collegava la Divisione degli Elisir dell’Est alla Divisione del Qi Viola. Lì li attendeva impaziente un uomo con una tunica blu, che dimostrava circa trent'anni. Era nientemeno che l’Alchimista Li.


Accanto a lui c’era un altro Coltivatore, la cui base di Coltivazione era al primo stadio della Stabilità della Consistenza. Era impegnato a conversare sorridendo con l’Alchimista Li, con un atteggiamento estremamente cortese.


Una volta che Bai Yunlai e Meng Hao furono vicini, gli occhi di Meng Hao scintillarono timidamente. Egli riconobbe il Coltivatore accanto all'Alchimista Li. Era Lu Song.
L’espressione di Meng Hao era rilassata mentre lui e Bai Yunlai camminavano verso di loro. “Quindi è lui che vuole gli elisir” pensò.


L’Alchimista Li li guardò aggrottando la fronte: “Finalmente siete arrivati”.


Bai Yunlai si fece subito avanti per dare spiegazioni, aggiungendo qualche lusinga. L’espressione dell’Alchimista Li si rabbonì leggermente, ed egli fece schioccare la manica. Seguirono tutti il cortese Lu Song fuori dalla Valle. Mentre passavano attraverso varie valli della Divisione del Qi Viola, Meng Hao esaminava con calma i dintorni. Si potevano vedere parecchi discepoli della Setta del Fato Viola. Non erano discepoli del Dao dell’alchimia. Quando videro Meng Hao e gli altri, sorrisero in segno di rispetto e salutarono giungendo le mani.


Di lì a poco, Lu Song li condusse nella sua Grotta dell’Immortale, situata sul pendio di una delle montagne, a metà strada dalla cima. Godeva di una vista eccellente ed era abbastanza spaziosa, nonché sontuosamente decorata.


Una volta entrati, Lu Song giunse le mani e fece un inchino all'alchimista Li.


“Fratello Li, grazie molte per il tuo aiuto” disse. “Questo gruppo di elisir medicinali mi sarà molto utile”. Poi, tirò fuori una borsa da trasporto, che tese all'Alchimista Li.


“Sei troppo gentile” disse l’Alchimista Li con un cenno del capo. Sorrise con poca convinzione. “Purtroppo, questa è la prima volta che preparo elisir per qualcun altro, e temo che potrei non essere la scelta più adatta. Tuttavia, dato che hai insistito, non avrei mai potuto rifiutare”. Esaminò velocemente la borsa da trasporto con il Senso Spirituale, e poi la passò a Bai Yunlai.


Lu Song aveva un’aria imbarazzata. Dentro di sé, maledisse gli apprendisti alchimisti per la loro predisposizione al furto. Se non veniva loro richiesto di preparare gli elisir in un posto dove potessero essere visti, spesso se ne intascavano alcuni. Se dichiaravano che erano ben riusciti, li restituivano, ma se dichiaravano di aver fatto fiasco non c’era alcun modo di provare la loro versione dei fatti. Queste cose accadevano spesso nella Setta.


“Se non fosse che non sono in grado di preparare gli elisir da solo, e per il fatto che la Setta non li distribuisce, eviterei di avere a che fare con questi alchimisti” pensò tra sé Lu Song. Il suo viso però si era aperto in un sorriso. Si inchinò nuovamente e poi lanciò uno sguardo verso Meng Hao e Bai Yunlai. Non facevano parte della Stabilità della Consistenza, ma egli sapeva che alcuni tra gli apprendisti alchimisti sarebbero stati un giorno promossi al grado di maestri alchimisti.


L’espressione di Meng Hao era rilassata, ma egli dentro di sé stava ridendo. Se avesse mostrato il suo vero aspetto, Lu Song sarebbe sicuramente impazzito. Invece Lu Song se ne stava lì, sorridendo educatamente.


L’Alchimista Li si mise a ridere, perché conosceva fin troppo bene i pensieri di Lu Song. Si schiarì la voce e tirò fuori il calderone. Allo stesso momento, alcune Pietre dello Spirito rossastre volarono fuori e andarono a incastrarsi nel suolo. Il calderone fluttuava nell'aria sopra di loro. L’Alchimista Li si fece improvvisamente scuro in volto.


“Ho dato un’occhiata alla formula dell’elisir. Con la mia esperienza nel Dao dell’alchimia ho solo il quaranta percento di probabilità di riuscire a preparare l’Elisir delle Sei Armonie. Osservate attentamente durante tutto il processo, così non potrete sospettare che io abbia nascosto qualcosa, se per caso dovessi fallire”. Detto ciò, premette la mano sinistra contro il calderone. Dopo un momento, la mano divenne rossa e prese ad emanare calore.


“Prendete sette foglie dell’erba dei Sette Setacci ed estraetene le nervature. Non devono rompersi. Sette petali di fiore della Musica Vicina. Mi servono con lo stame ancora attaccato; usate la catalisi se necessario. Foglie rosse di Albicocco; livello di maturazione sette anni, sette mesi e sette giorni. Un margine superiore ai dieci giorni è inaccettabile”. Le parole dell’Alchimista Li arrivavano sempre più veloci. In pochi secondi aveva nominato una decina di piante medicinali diverse.


Bai Yunlai aprì immediatamente la borsa da trasporto, piena di un gran numero di piante medicinali, e cominciò a tirarle fuori. Quando Bai Yunlai ebbe finito di preparare il fiore della Musica Vicina, Meng Hao aveva già catalizzato le Foglie Rosse di Albicocco con la mano sinistra ed estratto le venature dall'erba dei Sette Setacci con la destra. Passò tutto all'Alchimista Li.


L’Alchimista Li guardò Meng Hao per un momento, poi fece un leggero cenno del capo e iniziò la preparazione. Di quando in quando pronunciava il nome di una pianta medicinale che gli serviva.
Bai Yunlai sedette ammutolito per un momento. Con un sorriso storto, si rese conto che Fang Mu era l’assistente dell’Alchimista Li, mentre egli era diventato l’assistente di Fang Mu.


Qualsiasi cosa gli si chiedesse, Meng Hao provvedeva quasi istantaneamente. Non soltanto era veloce, non faceva nemmeno errori. E quando si trattava di catalisi, non doveva nemmeno pensarci troppo per farne una completa e assolutamente accurata.


L’Alchimista Li continuava a lanciare sguardi a Meng Hao, che alla fine si trasformarono in sguardi meravigliati. In poco tempo sembrava che fosse passato dal considerare Meng Hao suo sottoposto al considerarlo quasi alla pari.


Persino Lu Song aveva notato che non appena l’Alchimista Li parlava, Meng Hao eseguiva gli ordini quasi nello stesso istante in cui le parole uscivano dalla sua bocca. Respirò profondamente. “Questo assistente alchimista non è umano…”.


In quel preciso istante, una voce femminile proveniente dall'esterno riecheggiò nella Grotta dell’Immortale.


“Lu Song, hai notizie riguardo alla cosa su cui ti avevo chiesto di indagare?”.


Non appena Meng Hao udì la voce, la pianta che era impegnato a catalizzare tremò.
                                


                                



