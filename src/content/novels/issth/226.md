---
title: Capitolo 226 - La Legge di Liu!
pubDate: 2025-03-17T11:17:34.864Z
tags:
    - issth
---


Fang Mu aveva raggiunto la notorietà all'interno della Setta del Fato Viola. Non c'era un solo discepolo della Fazione Interna della Setta nella Divisione del Qi Viola che non sapesse chi fosse. Il nome di questo maestro alchimista appena promosso riecheggiava come un tuono nelle orecchie degli altri maestri alchimisti della Divisione Est degli Elisir.


Considerando la situazione con i discepoli della Fazione Interna della Setta e i maestri alchimisti, non serve nemmeno parlare dei discepoli della Fazione Esterna della Setta e degli apprendisti alchimisti. Il nome di Alchimista Fang Mu si diffuse rapidamente nella Setta come un vento impetuoso, e la sua fama continuò ad aumentare sempre più tra i Discepoli della Setta Viola.


Iniziarono a dilagare delle ipotesi su Fang Mu. L'opinione più diffusa era che avesse una personalità eccentrica, che fosse una persona di poche parole e non amasse particolarmente uscire e dedicarsi ad attività di socializzazione. In realtà, erano davvero poche le persone che conoscevano il suo aspetto.


Tutte le richieste di elisir medicinali passavano per Bai Yunlai. Riguardo a Fang Mu, sebbene tutti conoscessero il suo nome, nessuno aveva mai avuto la possibilità di incontrarlo. Grazie alle regole della Divisione Est degli Elisir che vietavano l'intromissione dei discepoli della Divisione del Qi Viola, Fang Mu divenne una figura sempre più misteriosa.


Questo, con la regola dei tre ordini al giorno i cui risultati erano equivalenti al lavoro dei Signori del Calderone, servì solo a far crescere la sua reputazione.


Infatti, la regola dei tre ordini al giorno aveva fatto sì che i discepoli della Fazione Interna della Setta creassero un sistema di commercio all'interno del quale i prezzi erano sempre in aumento.


In questo preciso momento, nelle profondità della Divisione Est degli Elisir, si trovava la sommità di una montagna di colore viola. Non era molto alta, tanto da essere nascosta dalle vette circostanti. Tuttavia, qui c'era un'aura indescrivibile che rendeva chiaro che sebbene la montagna non fosse elevata, faceva da cuore per tutta la catena montuosa.


Seduto sulla vetta di questa montagna c'era un uomo anziano vicino a un un banco su cui si trovava un elisir medicinale. Questi lo guardò, con gli occhi accesi da una strana luce. Alle spalle dell'uomo c'erano altre tre persone, tutt'altro che giovani.


Ognuno di loro disponeva di una base di Coltivazione allo stadio dell'Anima Nascente. Tuttavia, sembrava che non osassero respirare in maniera troppo forte davanti all'altro anziano. Le loro espressioni erano colme di rispetto.


Quest'uomo non era altri che il maestro di Chu Yuyan, Demone Gran Maestro degli Elisir, il cui nome poteva far tremare l'intero Dominio Meridionale.


Analizzò a lungo l'elisir medicinale davanti ai suoi occhi. Presto, il sole iniziò a calare. Alla fine, agitò lentamente la mano e raccolse l'elisir.


"Interessante" disse, poi iniziò a ridere. Strinse le mani attorno all'elisir e lo sfregò. Quando riaprì le mani, della cenere venne trasportata via dal vento.


Uno dei tre uomini alle spalle di Demone Gran Maestro degli Elisir esitò per un istante, poi disse a voce bassa "Demone degli Elisir, vi è del malcontento all'interno della Divisione del Qi Viola..."


"Malcontento?" disse Demone degli Elisir con tono pacato. "Lascia che aspettino pazientemente. Se qualcuno dovesse causare dei problemi per i discepoli del Settore Est degli Elisir, egli sarà privato degli elisir medicinali per dieci anni". Con queste parole, agitò la manica e scomparve.


I tre uomini si scambiarono delle occhiate. Con dei sorrisi amari, si inchinarono verso il punto in cui qualche istante prima si trovava Demone degli Elisir, poi si voltarono e se ne andarono.


Sotto il cielo della sera, alle spalle della bassa montagna viola, c'era una vetta imponente che si estendeva fino al cielo. A metà di questa montagna c'era un padiglione, la maggior parte del quale si protendeva lontano dal pendio per restare sospeso a mezz'aria. Durante il giorno, si poteva stare qui ad osservare tutto il territorio. La notte, quando le stelle splendevano, sembrava quasi possibile allungare un braccio e toccare il cielo.


Quella particolare sera, i raggi del sole calante si posarono su ogni cosa, creando un'atmosfera languida. Il bagliore dorato, insieme alle nuvole rosate all'orizzonte, creò uno scenario di una bellezza incredibile.


L'aria della notte si spostava all'interno del padiglione. Il vento non dissipò le nuvole, ma fece agitare alcune ciocche di lunghi capelli neri. I capelli erano quelli di Chu Yuyan.


Stava in piedi in silenzio all'interno del padiglione, con i capelli che danzavano al vento. Aveva il sopracciglio leggermente aggrottato quando sollevò la mano. Sul palmo, c'era un elisir medicinale.


"Com'è riuscito a crearlo..." pensò. "Possibile che la sua abilità con il Dao dell'alchimia sia simile al suo talento latente con le piante e il mondo vegetale...? Esiste davvero qualcuno così tanto dotato nel Dao dell'alchimia? È sconcertante...".


L'elisir era cereo e giallo e non sembrava completo.


Dopo aver speso alcune Pietre dello Spirito, era riuscita ad acquistare un elisir da un discepolo della Fazione Interna della Setta. Naturalmente, quell'elisir medicinale era opera di Meng Hao.


Una volta entrata in possesso dell'elisir, la prima reazione di Chu Yuyan fu di disprezzo. In seguito, però, l'aveva studiato meticolosamente e l'espressione sul suo volto era cambiata. Alla fine, rimase a fissarlo con gli occhi spalancati, incredula.


Dopo aver studiato l'elisir per sette giorni, finì con il ridurlo in polvere. Dopo un esame tanto approfondito, sebbene il solo pensiero di Fang Mu la infastidisse ancora,  dovette ammettere che anche lei sarebbe riuscita a creare l'elisir, ma solo dedicando totalmente la sua mente e il suo spirito a questo lavoro.


Alla fine, aveva usato lo speciale metodo di Demone Gran Maestro degli Elisir per ricreare l'elisir. Aveva preso la polvere dell'elisir originale per creare un secondo elisir. Dopo averlo raffinato per la seconda volta, il potere medicinale dell'elisir si trovava al sessanta percento. Quello era il suo limite.


"Se lui ha imparato la tecnica di raffinamento del mio maestro", mormorò con voce delicata, "chissà quale livello di elisir medicinali sarebbe in grado di creare...?". Guardò all'orizzonte verso le nuvole rosa, poi di nuovo verso l'elisir nella sua mano.


"Il maestro ha detto che lui potrebbe possedere il segreto dell'illuminazione per l'Elisir delle Tre Mortalità. Ma è così arrogante! L'ultima volta che sono andata a fargli visita si è chiuso nella grotta e non è voluto uscire!". Il solo pensarci la infastidì ancora di più. Anche solo il nome di Fang Mu l'avrebbe resa nervosa in un istante.


"La capacità di Fang Mu di rendersi odioso è seconda solo a quel maledetto Meng Hao!" disse, digrignando i denti. Era evidente che le due persone che odiava di più al mondo fossero Meng Hao, il primo, e Fang Mu, il secondo.


Tuttavia, non capiva ancora perché Fang Mu la innervosisse così tanto. Certo, se avesse saputo che erano la stessa persona, allora ne avrebbe subito compreso il motivo.


Nello stesso momento in cui Chu Yuyan mormorava tra sé, Meng Hao stava seduto davanti al suo calderone a creare una serie di elisir medicinali. Si udì un boato pervadere la Grotta dell'Immortale. Meng Hao sospirò. Nei mesi passati, aveva trascorso ogni giorno a creare elisir. In quel preciso momento stava terminando gli elisir che doveva a diversi membri della Fazione Interna della Setta. La fornace per elisir davanti a lui si stava consumando definitivamente; presto si sarebbe sicuramente distrutta in mille pezzi.


Meng Hao si grattò il naso, poi aprì la porta della Grotta dell'Immortale per guardare il tramonto. Fece un respiro profondo. Il respiro della montagna portò con sé il freddo dell'autunno. Quando lo inspirò, si attenuò la tensione dalla testa gonfia e dolorante.


"Una volta che avrò finito con gli ordini vecchi, tutto quello di cui dovrò preoccuparmi saranno i tre ordini giornalieri e gli elisir medicinali di cui ho bisogno per la mia Coltivazione personale. Gli Elisir della Tempra dello Spirito sono efficaci solo nominalmente. Se creassi qualcosa, dovrebbe essere l'Elisir della Conoscenza della Stabilità della Consistenza!". I suoi occhi brillarono. SI trattava di un un elisir medicinale adatto allo stadio avanzato della Stabilità della Consistenza. Era estremamente potente, una delle tipologie più preziose per lo stadio della Stabilità della Consistenza in tutta la Setta del Fato Viola.


Ultimamente Meng Hao aveva raffinato più di un migliaio di serie di elisir, e aveva ottenuto centinaia di formule. Una di queste era la formula per l'Elisir della Conoscenza della Stabilità della Consistenza. Dopo alcune ricerche, era giunto alla conclusione che, per poter fare progressi, doveva riposare e solo dopo usare tutte le sue capacità per creare un Elisir della Conoscenza della Stabilità della Consistenza con una potenza medicinale almeno del novanta percento.


Con un elisir del genere, avrebbe potuto completare il suo sesto Pilastro del Dao e iniziare la creazione del settimo.


"È un peccato che il manuale del Qi Viola dell'Est sia a disposizione esclusivamente dei Signori del Calderone. È un'arte leggendaria e non vi è altro modo per poterlo sfogliare. Viene registrato meticolosamente chiunque lo studi". Perso nei suoi pensieri, Meng Hao passeggiò lungo la montagna. Questa era la prima volta dopo molto tempo che si trovava all'esterno.


"Nemmeno i discepoli della Fazione Interna della Setta hanno i requisiti necessari per consultare il manuale del Qi Viola dell'Est. Sono costretti a coltivare basandosi su delle ipotesi. Solo i discepoli del Conclave della Divisione del Qi Viola o i Signori del Calderone possono leggere personalmente il vero manuale per studiarne le tecniche". Meng Hao era deciso ad accedervi. Solo così sarebbe riuscito a prepararsi per formare un Nucleo Viola. Con quel tipo di consistenza, avrebbe potuto utilizzare l'elisir per creare il Nucleo Dorato Perfetto.


"Sono andato alla ricerca di alcune delle piante medicinali necessarie per il Nucleo Dorato Perfetto, però me ne mancano ancora molte. Una volta che sarò diventato Signore del Calderone, dovrebbe diventare tutto più semplice". Meng Hao attraversò diverse valli perso nei suoi pensieri. Lungo il cammino, si imbatté in molti apprendisti alchimisti. Alcuni lo riconobbero e lo fissarono con stupore. Dopodiché i loro volti vennero pervasi dall'entusiasmo.


Dopotutto, trentamila apprendisti alchimisti avevano assistito alla sua promozione a maestro alchimista. Non era una gran sorpresa il fatto che molti lo avrebbero riconosciuto. Tuttavia, ora che era maestro alchimista, non osavano fermarlo per conversare. Al contrario, lo salutavano semplicemente con riverenza.


Meng Hao voleva trovare un posto tranquillo per pensare. Dopo aver sorriso in risposta agli apprendisti alchimisti, scomparve in un lampo. Lasciò le montagne e le valli della Divisione Est degli Elisir per entrare nel Settore del Qi Viola.


Qui, in pochi lo avrebbero riconosciuto. Camminava felice tra le montagne, indossando il suo abito da maestro alchimista. Nessuno si fermò per fargli delle domande, quindi proseguì in silenzio.


Mentre passeggiava, diede un'occhiata al panorama. Era stato nella Setta del Fato Viola per circa tre anni. Sebbene fosse un luogo a lui noto, in realtà era molto vasto e c'erano molte zone in cui non era mai stato. Mentre camminava, udì il suo nome nel bel mezzo di una discussione.


"Quel Fang Mu sta sicuramente cercando di ottenere fama e complimenti. Crede che i suoi elisir siano così fantastici, dunque vuole creare problemi a noi. Non possiamo accettarlo! Ho già segnalato agli Anziani questa situazione e loro inizieranno a mettersi in contatto con le persone della Divisione Est degli Elisir. Fang Mu verrà punito! Riguardo a te, misero apprendista alchimista, faresti meglio a scusarti per il tuo affronto!".


"Anziano Fratello Liu, la prego, plachi la sua rabbia. È colpa mia. Tuttavia, è vero che gli ordini per i prossimi dieci giorni e oltre siano già esauriti...".


Ci fu della confusione data dalle discussioni, poi delle risate. Meng Hao ascoltò alcune frasi e fu certo che una delle voci fosse quella di Bai Yunlai. Girò attorno ad una formazione rocciosa decorativa in una grande piazza pubblica, al cui interno erano visibili quattro pagode.


Nelle pagode sedevano una manciata di giovani che guardavano la piazza, dove si potevano vedere una decina di discepoli della Fazione Interna della Divisione del Qi Viola.


I giovani seduti nelle pagode non erano discepoli qualunque, ma Prescelti del Settore del Qi Viola. Le pagode erano quattro in tutto, e quattro erano i Prescelti, uno in ciascuna di queste.


La manciata di persone presenti nella piazza erano sparpagliate, con Bai Yunlai al centro. Un giovane vestito di blu stava puntando il dito verso sé stesso e insultando in modo sprezzante Bai Yunlai.


"Le mie parole potrebbero non valere come legge nella Setta, ma per quanto ti riguarda, per te lo sono! Se ti dico di tirarti uno schiaffo in faccia e scusarti, allora è meglio che tu lo faccia!".


Bai Yunlai sbiancò in volto e tremò. La sua base di Coltivazione era debole. Era una persona ben informata, ma per molti ricopriva solo una posizione molto bassa. Non era la prima volta che succedeva una cosa del genere negli ultimi tempi. Tuttavia, non l'aveva mai detto a Meng Hao, poiché non voleva distrarlo. Era sempre molto attento nei suoi rapporti, ma c'era sempre la possibilità di offendere qualcuno.


Per quanto riguarda questo giovane di nome Liu, lui aveva fatto affidamento sulla sua posizione piuttosto elevata nella Setta per richiedere gli elisir medicinali di Meng Hao. Tuttavia, erano permessi solo tre ordini al giorno, e venivano accettati secondo il metodo "chi prima arriva meglio alloggia". Bai Yunlai aveva fatto il suo meglio per non provocare questo giovane Liu, ma le sue parole concilianti erano solo riuscite a renderlo ostile.


Anche le persone più umili hanno il loro onore. Bai Yunlai tremando, con amarezza, fissò Liu. Sollevò la mano, e sembrava sul punto di schiaffeggiarsi quando...


Riecheggiò la voce calma di Meng Hao. “Bai Yunlai!”
                                


                                



