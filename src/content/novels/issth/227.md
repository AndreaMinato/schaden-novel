---
title: Capitolo 227 - La Lista Nera degli Elisir
pubDate: 2025-03-17T11:17:34.864Z
tags:
    - issth
---


Quando risuonò la voce di Meng Hao, Bai Yunlai rimase scioccato. Voltò rapido la testa e vide Meng Hao spuntare da dietro la roccia decorativa. Camminava lentamente, il volto inespressivo.


Quando Bai Yunlai lo vide, il cuore gli balzò nel petto per l'eccitazione e anche un po' per la vergogna. Dentro di sé pensava di aver fatto una pessima figura con Fang Mu. Stava per aprire la bocca per dire qualcosa, quando lo sguardo di Meng Hao si posò su di lui, carico di ammirazione.


Quello sguardo fece sì che Bai Yunlai prendesse un respiro profondo, come se fosse orgoglioso che qualcuno riconoscesse tutto il lavoro che aveva fatto. Seguire Meng Hao nella sua ascesa era una sensazione piacevole.


L'apparizione di Meng Hao ovviamente attirò l'attenzione di molti nella piazza. In molti lo guardarono, ma quasi nessuno lo riconobbe. I Prescelti nelle quattro pagode si accigliarono. Anche per loro Meng Hao era uno sconosciuto.


"Chi ti ha detto di abbassare la mano?" chiese il giovane di nome Liu. "Vuoi che ti dia una mano a schiaffeggiarti da solo?" La sua voce era carica di disprezzo. Anche lui si era accorto di Meng Hao, ma quella era la Divisione del Qi Viola e non avrebbe accettato che la sua posizione venisse sminuita solo perché era apparso un qualche maestro alchimista. Ciò era particolarmente vero perché conosceva tutti i maestri alchimisti della Setta.


Dietro a Liu c'erano altri cinque Coltivatori. Il loro sguardo era carico di disprezzo e sui loro volti spuntò un sorriso freddo.


"Bai Yunlai, vieni qui" lo chiamò Meng Hao, ignorando Liu. Non fece caso nemmeno agli altri sguardi che si posarono su di lui. Non importava che fossero Prescelti o Figli del Dao. Data la posizione di Meng Hao, non erano nulla più che cani selvatici che poteva benissimo permettersi di ignorare.


Bai Yunlai si voltò velocemente e fece alcuni passi in direzione di Meng Hao, ma Liu sbuffò freddamente, iniziando ad agitare la mano contro di lui.


"Non ho detto che puoi andartene! Sembra che tu abbia bisogno di essere punito!" La sua mano stava per abbattersi su Bai Yunlai, quando l'espressione calma di Meng Hao cambiò. Dagli occhi s'irradiò una luce fredda che si posò su Liu.


Quello sguardo fu come il boato di un tuono, un fulmine che solcava il cielo notturno o distruttive nubi oscure che si ammassavano sull'orizzonte in un giorno di sole.


Un fragore di tuono riecheggiò nella mente di Li. La sua espressione mutò. Lo sguardo di Meng Hao era come una bestia gargantuesca con il potere di consumare ogni essere vivente. Inconsciamente, Liu ritirò la mano. A questo punto, Bai Yunlai aveva raggiunto Meng Hao.


Meng Hao distolse lo sguardo e si voltò per andarsene con Bai Yunlai. Considerato il livello della sua base di Coltivazione e la sua posizione nella Setta, quei discepoli erano ben al di sotto di lui. Non c'era motivo di dare prova di sé davanti a qui cosiddetti prescelti.


Naturalmente nessuno dei Coltivatori della Divisione del Qi Viola a parte Liu aveva potuto percepire cosa fosse appena successo, nemmeno i cinque che erano alle sue spalle. L'unica cosa che videro fu la ferocia unita allo sguardo di Meng Hao. Però chiunque avrebbe potuto rivolgere uno sguardo duro a qualcun altro, a loro non sarebbe potuto importare meno di così.


Nonostante ciò, l'espressione dei Prescelti nelle quattro pagode cambiò. Sembravano meditabondi. Al contrario, i seguaci al di fuori delle pagode erano esattamente come i Coltivatori nel mezzo della piazza: non avevano idea di che osa fosse successo.


Le cinque persone alle spalle di Liu subito si lanciarono in avanti per bloccare la strada a Meng Hao, gli occhi che brillavano di un'ostinazione malata.


"La Divisione del Qi Viola non è qualcosa di cui parlare e poi abbandonare quando si vuole!"


"Fermi! Il Fratello Anziano Liu stava spiegando le regole. Bai Yunlai, non puoi andartene senza conseguenze, devi essere punito!"


"Hai fegato! Anche se sei un maestro alchimista, pensi davvero di poter guardare dall'alto al basso i discepoli della Fazione Interna della Divisione del Qi Viola?"


Liu fece un respiro profondo e si scagliò in avanti. Con voce fredda, disse: "Tu puoi andartene quando vuoi, ma Bai Yunlai ci ha mancato di rispetto. Lasciarlo andare impunito sarebbe un insulto a tutta la Fazione Interna della Divisione del Qi Viola!" Aveva paura di Meng Hao, ma il suo tono era sempre arrogante, anche se meno di prima.


Il volto di Bai Yunlai si fece pallido, mentre si sforzava di controllare la rabbia che trapelava dal suo sguardo. Sapeva che Meng Hao fosse un maestro alchimista, ma si trovavano nel territorio della Fazione Interna della Divisione del Qi Viola, quindi aveva ancora dei timori. Non gli importava che lo obbligassero a schiaffeggiarsi, ma non voleva che Meng Hao finisse nei guai per colpa sua. Si fermò.


In quel momento, anche Meng Hao si fermò e si voltò. "Chi sono queste persone?" chiese freddamente.
Bai Yunlai rispose a bassa voce: "Liu Yanbing, discepolo della Fazione Interna della Divisione del Qi Viola... è..."


Meng Hao annuì e disse con calma: "Da oggi in avanti, non accetterò alcun ordine di elisir medicinali da parte di Liu Yanbing".


Non appena risuonarono queste parole, tutti i discepoli della Fazione Interna lo fissarono sorpresi. Qualcuno dei più intelligenti iniziava a farsi un'idea di cosa stesse succedendo.


I Prescelti dalle pagode fissarono Meng Hao con occhi brillanti. Uno di loro era già uscito dalla pagoda e aveva fatto qualche passo in avanti.


"Non solo lui" proseguì Meng Hao senza fretta. "Anche quelle persone dietro di lui. Non accetterò alcun ordine nemmeno da loro". Bai Yunlai era palesemente scioccato, ma annuì.


I lineamenti di Liu Yanbing si irrigidirono mentre spostava lo sguardo su Meng Hao, gli occhi che brillavano increduli. Se a quel punto non aveva ancora capito chi lui fosse, non meritava di aver praticato la Coltivazione fino allo stadio della Stabilità della Consistenza.


Ma di gente stupida è piena la terra. Uno dei giovani al fianco di Liu Yanbing scoppiò a ridere all'improvviso.


"Ma chi ti credi di essere? Sembra che tu sia convinto che ti imploreremo di prepararci degli elisir o qualcosa del genere e che quindi non tema più i tuoi superiori. Cosa ti fa pensare di essere così straordinario da poterti permettere di parlare così?"


"Io sono Fang Mu" rispose Meng Hao, freddo. Quell'unica frase fece strabuzzare gli occhi all'uomo, mentre un'espressione incredula gli appariva sul volto.


"Fang... Fang Mu..."


I volti degli altri che si trovavano alle spalle di Liu Yanbing si contorsero. Fissarono Meng Hao, attoniti. Ma non solo loro. Tutti i discepoli della Divisione del Qi Viola lo fissarono a bocca aperta non appena udirono quelle parole. I loro occhi brillavano intensi mentre guardavano Meng Hao.


I volti dei Prescelti della Divisione del Qi Viola vennero attraversati da diverse espressioni. Il silenzio calò sulla piazza.


Negli ultimi mesi il nome di Fang Mu aveva guadagnato grande potere nella Setta del Fato Viola. Aveva una reputazione importante ed erano poche le persone che non lo conoscevano o non sapevano nulla dei suoi elisir.


Per questo, non appena Meng Hao fece il nome di Fang Mu, fu come se un tuono fosse risuonato nella pianura.


L'espressione di Liu Yanbing crollò e i Coltivatori dietro di lui parvero preoccupati. Pochi istanti prima sarebbero stati più che felici di impartire una lezione a Bai Yunlai. In fondo era solo un apprendista alchimista. Ma ora che davanti a loro c'era l'Alchimista Fang in carne ed ossa, non osavano offenderlo. Subito si affrettarono per dargli delle spiegazioni.


Ma Meng Hao si voltò. Non aveva più voglia di continuare a discutere con quei cosiddetti discepoli della Fazione Interna. A prescindere dal suo status e dalla sua posizione, lui e quelle persone erano diversi quanto il giorno e la notte. Si voltò per andarsene, con Bai Yunlai al seguito. In quel momento, però, i quattro Prescelti si affrettarono a raggiungerlo, nel palese tentativo di conversare con lui.


Liu Yanbing era colmo d'amarezza, ma è difficile scendere da una tigre dopo aver iniziato a cavalcarla. Nonostante ciò, non voleva piegarsi così facilmente. Stringendo i denti, fece violenza su se stesso per prendere la parola nel tentativo di recuperare un po' di contegno. "Quindi tu sei Fang Mu. Bene, forse non mi preparerai degli elisir, ma pensi di essere l'unico maestro alchimista nella Divisione Est degli Elisir? Inoltre gli elisir che prepari sono di bassa qualità, non vale nemmeno la pena guardarli!"


Meng Hao rise con freddezza. Si fermò per la terza volta, voltandosi e guardando direttamente Liu Yanbing. Se quel tizio non avesse continuato a parlare, non sarebbe stato degno di continuare a discutere con lui, conformato com'era alla massa. Ma le sue strane e contraddittorie parole fecero sì che lo sguardo di Meng Hao si facesse di ghiaccio.


"Sono solo uno tra migliaia di maestri nella Divisione Est degli elisir e forse i miei elisir non sono degni di essere guardati. Allora, d'ora in poi, non preparerò elisir per nessuno che abbia a che vedere con te" le sue parole fecero sì che i Coltivatori attorno a Liu Yanbing si scansassero velocemente. Era difficile dire chi si fosse allontanato per primo. Nessuno di loro voleva offenderlo ulteriormente.


Presto Liu Yanbing rimase da solo. Tutti coloro che gli erano stati amici si erano allontanati.


Fang Mu era un maestro alchimista molto popolare e ottenere un elisir preparato da lui era molto difficile: non valeva la pena offenderlo.


Meng Hao continuò tranquillamente: "Inoltre, se verrò a sapere che qualcuno vi ha venduto un elisir preparato da me, anche questa persona verrà esclusa dai miei commerci". All'udire ciò, tutti i presenti sobbalzarono.


Queste parole erano la dimostrazione della potenza di Fang Mu. Qualcuno avrebbe potuto pensare che fosse dispotico, ma... era un maestro alchimista.


Non bisognava offendere i maestri alchimisti!


"Però, sai una cosa? Tu mi hai offeso..." continuò Meng Hao, con tono ancora più gelido. In realtà non gli interessava se quello che stava per fare avrebbe causato scontentezza. La loro scontentezza non sarebbe ricaduta su di lui, perché era un maestro alchimista, una posizione alla quale si doveva rispetto.
Avrebbero dato la colpa a Liu Yanbing e alla sua incapacità di aprire gli occhi per vedere la realtà. "Quindi, per i prossimi cento anni, nessun maestro alchimista preparerà alcun elisir per te!"


Meng Hao pronunciò queste parole con calma. Dopo di ciò, sollevò la mano destra per rivelare un medaglione bianco, sul quale incise il nome di Liu Yanbing.


Questo era l'estremo potere esercitato dai maestri alchimisti della Setta del Fato Viola: la Lista Nera degli Elisir!


Non appena incise il nome di Liu Yanbing sul medaglione, tutti i maestri alchimisti della Divisione Est degli elisir poterono percepirlo e presero i loro medaglioni della Lista Nera degli elisir per guardarli. Prima c'erano tredici nomi nella Lista Nera. Ora con Liu Yanbing... erano quattordici!


Tutta la piazza taceva. Gli occhi di tutti erano fissi sul medaglione tra le mani di Meng Hao. Sul volto dei Prescelti apparvero espressioni scioccate.


Qualcuno nella folla riconobbe il medaglione e disse con voce roca e incredula: "Quello è... un Medaglione della Lista Nera degli Elisir!".


"Un Medaglione della Lista Nera degli Elisir. L'alchimista Fang Mu ha davvero usato un Medaglione della Lista Nera degli Elisir!"


"Liu Yanbing è finito. Non importa da quale Clan provenga, non avrà mai un grado tale da far sì che il suo nome venga rimosso dalla Lista Nera del Settore Est degli Elisir!"


"Ora che è nella Lista Nera, nessun maestro alchimista preparerà alcun elisir per Liu Yanbing per i prossimi cento anni. In breve non può praticare la Coltivazione. L'alchimista Fang Mu... ha davvero osato usare il medaglione..."


Meng Hao rimase fermo mentre il brusio delle conversazioni riempiva l'aria. Al suo fianco Bai Yunlai tremava, osservando la scena stupito. Dentro di sé avvertiva molte emozioni potenti. Al momento, sentiva che avrebbe anche offerto la sua vita per Fang Mu.


Essere trattato come l'aveva trattato Fang Mu aveva fatto sì che volesse ripagare il favore con la sua vita!
L'espressione di Liu Yanbing era disperata e il suo respiro affannoso. Aveva gli occhi di un rosso intenso e il corpo tremava. Il volto era di un pallore mortale. Pensando alla terrificante Lista Nera degli elisir e alle conseguenze dell'esservi inserito, i suoi occhi si colmavano di disperazione. Un maestro alchimista poteva usare il Medaglione della Lista Nera degli Elisir due volte e solo in caso di assoluta necessità.


Come avrebbe potuto immaginare che Fang Mu avrebbe davvero... che avrebbe realmente... che avrebbe veramente usato il Medaglione della Lista Nera degli Elisir contro di lui? Il corpo era gelido e i suoi occhi vacui. Era come se fosse stato colpito più di una volta da un fulmine.


Il suo cuore tremò. Sapeva che cosa significava essere inserito nella Lista Nera degli Elisir. Non importava il Clan, nessuno avrebbe potuto aiutarlo. Subito si pentì di qualunque cosa. Se avesse potuto tornare indietro nel tempo, non avrebbe mai insultato Meng Hao. Tremante, l'unica cosa che poté dire fu:
"Alchimista Fang... Io..."
                                


                                



