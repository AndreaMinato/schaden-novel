---
title: Capitolo 23 - Una Bestia Antica!
pubDate: 2025-03-17T11:17:34.753Z
tags:
    - issth
---


Mentre Meng Hao sedeva in meditazione isolata nel crepaccio sulla montagna, cominciarono a diffondersi una serie di congetture su cosa fosse successo all'Elisir dello Spirito Secco, che erano aumentate con il ritorno di Zhou e Yin. In molti li avevano visti, ma nessuno aveva osato chiedere che fine avesse fatto l'Elisir dello Spirito Secco.


Dato che Meng Hao non era ricomparso, in molti credevano che fosse morto.


Nel frattempo, Wang Tengfei si trovava nella Grotta dell'Immortale della Montagna Est, in meditazione con le mani congiunte. La brezza dei monti gli scompigliò dolcemente i capelli e fece frusciare la sua tunica. Tutto di lui era quasi troppo perfetto, soprattutto i lineamenti del volto, così belli e finemente cesellati da poter portare le donne alla pazzia.


A dirla tutta, un semplice cenno del suo capo avrebbe fatto impazzire non solo le giovani Coltivatrici della Setta dell'Affidabilità, ma tutti i Coltivatori dell'intero Stato di Zhao.


Gli occhi gentili, il carattere amabile, i tratti splendidi, un talento latente superbo, una base di Coltivazione raffinata, una famiglia impressionante alle spalle... tutto sembrava provare che Wang Tengfei meritasse di essere il Prescelto, è ciò faceva sì che tutti lo rispettassero ancora di più. Era benedetto dal cielo.


Stava lì, un meraviglioso sorriso dipinto sul volto, gli occhi che brillavano come stelle mentre lo sguardo vagava lontano. Sembrava quasi annoiato mentre ammirava la catena montuosa e si soffermava sulla montagna nera, che pullulava di bestie Demoniache.


La fissò a lungo, gli occhi che brillavano di un'indecifrabile eccitazione.


"Il tempo è giunto" constatò, con un sorriso leggero, ma il cuore in fiamme. "Ho passato tre anni scavando tra i documenti antichi, poi un altro anno cercando in tutto lo Stato di Zhao. Dopo, ho aspettato altri due anni qui, nella Setta dell'Affidabilità. Finalmente il giorno è arrivato. Il Drago Volante delle Tempeste, prima di morire, ha volato fino a questo luogo.


Non avrei mai immaginato che due delle cose a cui tengo di più fossero legate alla Setta dell'Affidabilità. Davvero il mio destino si compirà qui? Dopo che avrò chiuso questa questione, entrerò nella Fazione Interna della Setta e mi concentrerò sui miei piani sulla mia Stabilità della Consistenza". Il suo sorriso si ampliò e divenne ancora più brillante.


"Fratello Anziano Wang, siamo pronti", disse un uomo, in piedi alle spalle di Wang Tengfei. La sua base di Coltivazione era al quinto livello di Condensazione del Qi. Aveva parlato con estremo rispetto. "Anche i membri delle altre Sette si sono riuniti secondo le tue richieste. Sicuramente avremo successo. Purtroppo, Shangguan Song non ha fatto ritorno e non sappiamo dove si trovi. Non siamo sicuri se sia riuscito o meno ad invitare il Maestro Shangguan."


"Molto bene" gli rispose Wang Tengfei con un sorriso. "Ci stiamo preparando da così tanto tempo. Secondo i miei calcoli, il pitone Demoniaco è quasi alla fine dei due anni in cui stava cambiando pelle. Il momento in cui completerà il processo, sarà quello di massima debolezza". I suoi occhi s’illuminarono. Non aveva solo speso anni a prepararsi, ma aveva anche dovuto pagare il prezzo di quattro preziosi tesori e di decine di migliaia di Pietre dello Spirito per completare l'incantesimo. Anche per lui, era un prezzo che poteva essere pagato una volta sola. Non gli era rimasto più niente.


"Non preoccuparti, Fratello Anziano Wang. Avrai sicuramente successo. Permetti a questo Giovane Fratello di congratularsi in anticipo per aver conquistato il Nucleo".


"Ovviamente avremo successo. Io, Wang Tengfei, non ho mai fallito". Rise e la sua espressione divenne sempre più splendente. Se gli antichi documenti avevano ragione, avrebbe conquistato non solo un tesoro che l'avrebbe accompagnato per il resto della sua vita ma anche un'eredità secolare che gli avrebbe garantito il dominio del cielo e della terra. Per quanto riguardava il Nucleo Demoniaco, era da considerare un tesoro solamente all'inizio, poi, con gli anni, sarebbe sbiadito e avrebbe perso la sua efficacia. In ogni caso l'avrebbe aiutato a passare dal sesto al settimo livello di Condensazione del Qi.


"Domani all'alba ci dirigeremo alla montagna nera" annunciò dolcemente Wang Tengfei. Con un sorriso, si strofinò il braccio destro. Nascosto dalla manica c'era un marchio rosso. Lo sfregò e ancora una volta i suoi occhi si illuminarono di eccitazione.


Era un segno lasciato da una Goccia di Sangue che era caduta dai Cieli su di lui quando aveva sei anni. Da quel giorno era stato perseguitato da un sogno in cui volava attraverso le nubi e diventava il sovrano del cielo.


Grazie alla Goccia di Sangue aveva preso coscienza di un'eredità, così come di un sesto senso che, unito alle informazioni di documenti vecchi almeno un paio di secoli, l'aveva reso capace di trovare la scia di indizi che l'avevano condotto a quel luogo.


"In tutto il mondo nessun altro può farlo a parte me. E questo è perché sono connesso al lascito, ho questa Goccia di Sangue che è unica al mondo". Spostò lo sguardo sulla montagna nera, il sorriso che diventava sempre più incantevole e carico di aspettative.


"Se fosse ancora l'era di Patriarca Affidabilità, avrebbe sicuramente preso controllo del drago. Ma è sparito da quattrocento anni e questa è davvero una fortuna per me. Secondo gli antichi documenti e alle mie ricerche, quando il drago è venuto qui duecento anni fa, la sua aura è stata soppressa dal tesoro. Poche persone l'hanno capito.  Anche se è territorio della Setta dell’Affidabilità, l'area è dotata di potenti incantesimi restrittivi. Non solo l'aura se c'è non si emana, ma nessuno sarebbe capace di percepirla. E se qualcuno entrasse nell'area, le sue visioni sarebbero bloccate dalla magia e non sarebbe capace di vederle.


Per quanto riguarda il pitone Demoniaco, ha speso la maggior parte del suo tempo dormendo ed è solo a causa della muta che ha iniziato a ruggire e gemere. Le restrizioni si dissiperanno quando il pitone Demoniaco avrà cambiato la pelle del tutto e  solo allora sarà sicuro entrare. Grazie alla mia Goccia di Sangue sono capace di dedurre queste cose, nessun altro ne capirebbe anche solo la metà.


Un tesoro prezioso, una completa eredità, lì, che aspetta Wang Tengfei!" Il suo sorriso si ampliò e, in un turbinio di stoffa, ritornò nella Grotta dell'Immortale. La luce della luna lo seguì, riluttante a separarsi da lui e una tale scena mistica aumentò la venerazione degli altri Coltivatori.


Il giorno seguente all'alba, sopra la montagna nera, in quel crepaccio quasi invisibile, l'intero corpo di Meng Hao si era tinto di cremisi. Sudava abbondantemente e dai suoi pori trasudava nera sporcizia.


Era rimasto in meditazione per parecchi giorni e, in quel momento, spalancò gli occhi. Fuori, i ruggiti del pitone Demoniaco crebbero d'intensità. Sembra aver raggiunto un momento critico.


Ma Meng Hao non si distrasse. Si concentrò e ruotò la sua base di Coltivazione. Si sforzò ancora e ancora, ma non riuscì a superare il blocco del quarto livello. Aveva gli occhi rossi e aveva inghiottito dieci Elisir dello Spirito Secco, quando iniziò a sentire un brusio nella testa mentre il suo corpo tremava violentemente. Sentì un forte e incredibile rumore mentre gli sembrava che il suo corpo fluttuasse come un pezzo di carta nel vento.


Nel suo corpo, il Qi e i vasi sanguigni brillarono come cristalli, quasi trasparenti , come un presagio di un altro mondo. L'energia spirituale nel suo corpo turbinò, creando un magnifico lago. Non grande, ma pur sempre un lago.


Il lago, il lago dell'Essenza, si trovava nel Dan Tian di Meng Hao ed era piuttosto pesante.


Meng Hao sapeva che avrebbe potuto controllare il potere e farlo esplodere per raggiungere il quinto livello di Condensazione del Qi. Per un Coltivatore che aveva raggiunto la Stabilità della Consistenza era qualcosa di debole e inconsistente, ma, man mano che si procedeva nella Condensazione del Qi, il quinto livello era un punto di svolta, così come il settimo e il nono livello.


Per un po' di tempo, avvertì un ronzio nella testa. Alla fine, Meng Hao aprì gli occhi, che brillavano come avevano già fatto prima. Un concerto di scoppiettii esplose intorno a lui. Gli sembrò di essere diventato più alto e, anche se la sua pelle era ancora scura, emanava una nuova aria.


"Il quinto livello di Condensazione del Qi." Meng Hao prese un respiro profondo e sorrise. Aveva raggiunto il quinto livello di Condensazione del Qi. Ora avrebbe potuto allenarsi nella Tecnica della Camminata del Vento che, insieme alle spade volanti, gli avrebbe dato una maggiore velocità nei movimenti e negli attacchi. In confronto, quello che poteva fare al quarto livello era nulla.


"Gli Elisir dello Spirito Secco sono davvero straordinari" disse Meng Hao, abbassando lo sguardo sui due Elisir dello Spirito Secco davanti a lui. "Ma hanno comunque dei limiti. Magari dopo averne consumate troppe, diventano meno efficaci, come gli elisir nel passato. Mi chiedo se potrei usarli per raggiungere il sesto livello di Condensazione del Qi". Mentre rifletteva, la sua espressione cambiò all'improvviso. I ruggiti del pitone Demoniaco erano carichi di sofferenza. Si udirono dei boati. Meng Hao fece un passo in avanti, guardando fuori dalla fessura.


Alla vista di ciò che c'era fuori, i suoi occhi si strinsero e i suoi pugni si contrassero.


Non lontano dalla cima della montagna c'era un giovane vestito di bianco, incredibilmente bello, come se il suo corpo perfetto fosse stato benedetto dal paradiso. Una spada volante dorata volteggiava intorno a lui e il vento ruggiva furioso mentre combatteva con il pitone Demoniaco.


Altri non era che… Wang Tengfei.


Sorrise con calma e, con quegli occhi gentili e amabili, assomigliava al sole. Sembrava che brillasse, come se potesse far scomparire tutte le ombre intorno a lui.


Negli attacchi era sublime, come se i Cieli approvassero ogni sua mossa.


Con lui c'erano altri nove Coltivatori, uno dei quali era Shangguan Xiu. La sua tunica volteggiò, mentre prendeva il comando della lotta contro il pitone Demoniaco. Gli altri erano tutti al settimo livello di Condensazione del Qi od oltre. Erano tutti sconosciuti che Meng Hao non aveva mai visto. Circondarono il pitone, pronti a ucciderli. Dei boati risuonarono mentre il pitone lanciava ruggiti incredibili.


Meng Hao si concentrò su Wang Tengfei, senza muovere un muscolo. Ma, nel profondo dei suoi occhi, si poteva notare un'oscurità che avanzava fino a cancellare tutta la mitezza che c'era prima.


Dopo poco tempo, i ruggiti del pitone Demoniaco divennero sempre più dolorosi e il suo corpo era ricoperto di ferite. C'era sangue ovunque. Era davvero nel suo momento di massima debolezza. I Coltivatori che lo circondavano attaccarono con ancora più violenza. Wang Tengfei sorrise, perfetto come sempre, gli occhi ricolmi di indecifrabile eccitazione.


Era da molto tempo che aspettava questo giorno.


Improvvisamente, dai picchi delle nove montagne vicine, scaturirono dei fasci di luce argentea che conversero in un unico incantesimo. Anche se lentamente, l'incantesimo impregnò l'aria e poi si disintegrò in innumerevoli filamenti che si tramutarono in una nebbia argentea, schiantandosi al suolo. Sembrava si stessero preparando per sigillare il pitone Demoniaco.


Ma, esattamente in quel momento, il pitone sollevò la testa verso il cielo e lanciò un ruggito che riecheggiò nella montagna nera, scuotendo ogni cosa. All'improvviso, sulla testa del pitone apparve la figura spettrale di una bestia.


La creatura era di un rosso intenso, con enormi ali e una testa orribile. I suoi artigli affilati scintillavano e dietro di lui si agitava una lunga coda. Nell'istante in cui apparve il fantasma, i venti che vorticavano sembrarono cambiare colore e un'espressione attonita apparve sul volto dei presenti. Solo Wang Tengfei sembrava emozionato. Fortunatamente, l'apparizione del fantasma durò solo un istante e poi svanì.


Quando il fantasma scomparve, il pitone Demoniaco si lanciò fuori dal crepaccio, il corpo lucente e liscio. Ruggì spaventosamente e sputò una rossa foschia dalla bocca, un attacco che si espanse in ogni direzione. I Coltivatori non poterono evitarlo, nemmeno Wang Tengfei, e non poterono fare altro che assistere impotenti mentre li investiva e li scaraventava lontano. A causa dell'attacco, quando la nebbia argentea scese dal cielo non si posò solo sul pitone Demoniaco, ma anche su Wang Tengfei e tutti gli altri.


Mentre la nebbia argentea si depositava su di loro, il cuore di Meng Hao accelerò. Prima aveva visto una spada volante infilzata nel corpo del pitone Demoniaco. Ma ora, non riusciva più a vederla. Senza alcuna esitazione, balzò fuori e si lanciò verso la cima della montagna, dove si trovava il crepaccio più grande.


"Via! Via! Via!" urlò Meng Hao senza fiato. Senza pensare alla pericolosità di quello che stava facendo, s’infilò nella grotta, ignorando lo strano odore che impregnava l'aria. Man mano che entrava più in profondità nella caverna, vedeva un'enorme pelle di serpente, nella quale era incastrata una spada piccola e primitiva.


Senza fermarsi, afferrò la spada, con il cuore che gli martellava nel petto e il volto arrossato dall'eccitazione. Proprio mentre stava per andarsene, spalancò gli occhi. Era preso dall'eccitazione, ma questo non gli impedì di rimanere scioccato. Quella cosa era davvero una pelle di pitone, ma era anche qualcos'altro, qualcosa di così spaventoso che Meng Hao non aveva mai visto nella sua vita.


Era... il cadavere di un creatura. Un corpo enorme e raggrinzito, lungo centinaia di metri. L'intera montagna nera sembrava essere cava all'interno e il corpo della creatura riempiva più di metà dello spazio.


Si potevano vedere anche due enormi ali quasi completamente disintegrate. Anche se la creatura era morta, la sua enorme testa mostruosa era terrificante. Era identica all'immagine spettrale apparsa poco prima e ora gli era chiaro che il pitone Demoniaco era in realtà la coda di quell'essere.


"Una coda che è diventata un demone!" esclamò Meng Hao, stupefatto. "Che razza di bestia Demoniaca è questa?!" E se è una bestia Demoniaca... deve avere un Nucleo Demoniaco!" Serrò la mascella. Considerando la sua esperienza nel raccogliere Nuclei Demoniaci, non l'avrebbe trovato nella pancia della creatura. La maggior parte dei Nuclei Demoniaci si trovavano nella testa. Si diresse verso l'orrenda testa della creatura e, con un colpo della spada primitiva, la aprì in due. All'interno c'era un Nucleo Demoniaco tutto raggrinzito. Lo afferrò, ma, non appena fece per andarsene, notò qualcosa che gli fece aumentare il battito del cuore. Da dove si trovava, poteva vedere che sotto la testa della creatura c'era uno scheletro.


Chissà per quanti anni quello scheletro era rimasto lì, bloccato sotto la testa. Vicino allo scheletro c'era una borsa da trasporto dorata.


Con il sangue che gli ribolliva nelle vene, Meng Hao sentiva che il destino era stato generoso con lui in quel posto. Aveva conquistato la spada, il Nucleo Demoniaco e anche una borsa. La prese e poi scattò fuori dalla caverna e poi giù dalla montagna, incredibilmente euforico.


"Sono ricco! Questa volta sono diventato ricco, cazzo!"


Meng Hao era rimasto nella grotta per il tempo di dieci respiri e nel tempo di altri dieci respiri si era allontanato dalla montagna. Nel momento in cui la sua ombra scomparve, una figura cominciò a discendere dalla foschia argentea che permeava l'aria. Era un uomo che indossava una tunica bianca: Wang Tengfei. In un turbinio di stoffa, fluttuò lentamente verso terra. Si guardò intorno per un attimo e poi si infilò nella caverna.
                                


                                



