---
title: Capitolo 230 - Seppellire i Demoni Al Di Sotto Della Terra
pubDate: 2025-03-17T11:17:34.866Z
tags:
    - issth
---


Ci volle un mese perché l'elisir fosse pronto. Da quando Meng Hao aveva imparato a prepararlo, era l'elisir che aveva richiesto più tempo di tutti. Per un mese non riposò, ogni energia concentrata nella preparazione.


C'erano più di diecimila varietà di piante medicinali, tutte ben chiare nella mente di Meng Hao. Basandosi sulle infinite variazioni e modifiche, aveva creato un elisir unico, che apparteneva solo a lui.


L'ultimo giorno della preparazione, nella notte illuminata dalla luna, il calderone della Gru di Sangue tremò. Non era più di un rosso acceso, ma stava lentamente tornando al suo colore originale. C'impiegò diverse ore. Quando la luce della luna si affievolì, finalmente tornò al suo aspetto originale. I capelli di Meng Hao erano in disordine, i suoi occhi iniettati di sangue e il volto bianco pallido. La base di Coltivazione aveva vorticato ed emesso potere in continuazione per un intero mese.


Per fortuna ora poteva contare su sei Pilastri del Dao. Se ne avesse avuti cinque come prima, anche imbottendosi di elisir medicinali avrebbe dovuto interrompere la preparazione a metà.


Se l'illuminazione alchemica s'interrompe prima della fine, non può essere richiamata.


Al vedere la completa ripresa del calderone di fronte a lui, Meng Hao prese un respiro profondo. Dopo quel mese di lavoro, era esausto. Nel momento critico della preparazione aveva provato che cosa significasse lottare tra la vita e la morte. Chiuse gli occhi, che bruciavano dolorosamente.


Trascorse molto tempo prima che li riaprisse. Senza esitare, sollevò la mano destra e la premette sulla fornace, che tremò. Due elisir neri volarono fuori e, in quel momento, una nuvola nera iniziò a prendere forma sopra al calderone.


In quel momento critico, Meng Hao colpì la borsa da trasporto, dalla quale uscì la gelatina di carne. Non appena notò la nuvola nera, la fissò scioccato. Poi i suoi occhi brillarono e si avvicinò per andare incontro al fulmine che cadeva. Aprì la bocca e lo inghiottì, schioccando le labbra come se avesse appena mangiato qualcosa di delizioso.


"Fulmine della Tribolazione dell'Elisir" disse la gelatina di carne, leccandosi le labbra. "E quindi, è il più buono..." all'improvviso lo sguardo gli cadde sui due elisir che Meng Hao teneva in mano. Pareva bramoso di provarli.


"Tre bulli!" disse Meng Hao con decisione. La gelatina di carne esitò per un attimo, come se fosse combattuto. Finalmente tornò nella maschera colore del sangue, borbottando tra sé e sé, pronto a riversare la sua frustrazione sul Patriarca del Clan Li.


Dopo aver congedato la gelatina di carne, Meng Hao fece un respiro profondo e abbassò lo sguardo sulle sue mani. I due elisir neri parevano lottare, come se volessero volare via. Era la prima volta che preparava degli elisir apparentemente dotati di volontà, al punto da causare i Fulmini della Tribolazione.


Gli occhi di Meng Hao brillarono. Era stanco, ma non riusciva a smettere di fissare i due elisir.


Erano praticamente della stessa dimensione, ma uno era nero come la pece, mentre l'altro aveva una sfumatura violacea. Meng Hao capì in un istante che quello viola fosse il più potente dei due. Anche l'altro poteva essere considerato perfetto, solo leggermente inferiore.


Nonostante i loro sforzi, gli elisir non potevano lasciare la mano di Meng Hao. Non emanavano una fragranza medicinale, ma sembravano risucchiare tutta la luce che si posava su di loro. Guardandoli troppo a lungo, sembrava che potessero risucchiare l'anima.


"Ho preparato questi elisir con vera volontà..." mormorò Meng Hao. Alla fine, i suoi occhi lampeggiarono.
Agitò la mano sinistra per far apparire una spada volante. Lentamente, incise un simbolo sulla superficie dei due elisir. era un marchio semplice e rappresentava... un calderone!


Era lo stesso calderone che aveva visto nella Terra Benedetta della Setta del Setaccio Nero, il calderone che voleva sconfiggere i cieli.


Non era un'immagine perfetta in ogni dettaglio, ma gli assomigliava molto. Stranamente, dopo essere stati marchiati, gli elisir smisero di lottare. Il marchio del calderone lampeggiò, come se si fosse inciso nel nucleo degli elisir. Ora pareva che il marchio fosse vivo, reale.


Meng Hao prese un respiro profondo, ma poi un sorriso gli spuntò sul volto. Nello stesso momento, tutta la stanchezza piombò su dli lui. Non aveva riposato per un mese intero. Era un Coltivatore nella fase della Stabilità della Consistenza, ma questo era troppo anche per lui: semplicemente non aveva abbastanza energia.


"È un elisir di tormento, il culmine del tormento. Il marchio del calderone rappresenta la Terra e l'ha soppresso. Seppellire i demoni al di sotto della terra, come dice il nome stesso dell'elisir". Meng Hao prese una bottiglia per l'elisir e vi inserì il primo Elisir Indemoniato. La sigillò con della cera e poi inserì l'Elisir Indemoniato viola in un'altra bottiglia.


Dopo di ciò, prese un contenitore di giada e lo usò per chiamare Bai Yunlai, che apparve sulla soglia della Grotta dell'Immortale poco tempo dopo. Non dovette aspettare molto prima che una bottiglia per elisir gli volasse in mano.


La voce stanca di Meng Hao risuonò dalla Grotta dell'Immortale. "Inserisci questo nell'Asta degli elisir, in forma anonima. Si chiama Elisir Indemoniato. torna qui non appena l'asta sta per cominciare". Si sedette a gambe incrociate, con gli occhi chiusi. Sembrava mezzo addormentato, concentrato a recuperare le energie.


Bai Yunlai congiunse le mani in segno di saluto e se ne andò con la bottiglia.


I tre giorni successivi volarono. In quel tempo, tutto lo Stato della Comparsa Orientale fremeva di attività, mentre una Setta dopo l'altra arrivava a Città della Luna Viola [1]. Non erano solo Sette che provenivano dallo Stato della Comparsa Orientale, ma anche da altri posti.


Infatti, le altre quattro grandi Sette, così come i tre grandi Clan, inviavano sempre dei discepoli alla Setta del Fato Viola per partecipare all'annuale Asta degli Elisir. In realtà essendo un evento annuale non era per niente rara, ma comunque attirava l'attenzione di molti Coltivatori in tutto il Dominio Meridionale e questo perché tutti gli elisir messi all'asta erano preparati dai maestri alchimisti del Settore Est degli Elisir.
Oltretutto anche i Signori del Calderone erano soliti prendervi parte e fornire varietà uniche di elisir medicinali. La potenza medicinale dei loro elisir era notevole, tanto da provocare scalpore nel Dominio Meridionale. Ogni tanto, apparivano creazioni uniche e spettacolari.


Ogni anno, si veniva a conoscenza di nuovi nomi di maestri alchimisti che poi sarebbero diventati famosi nel mondo esterno. Si poteva dire che l'Asta degli Elisir fosse un palco per i maestri alchimisti, che avevano la possibilità di diventare famosi. Ovviamente la Divisione Est degli Elisir supportava tutto ciò e incoraggiava i maestri alchimisti a preparare elisir da mettere all'asta.


La fama nel Dominio Meridionale, però, non era l'unico motivo per cui i maestri alchimisti erano incoraggiati a produrre elisir, c'era anche la questione dei guadagni. Tutti i profitti della vendita degli elisir medicinali finivano nelle tasche dei maestri alchimisti.


Era una regola stabilita, che faceva sì che tutti i maestri alchimisti partecipassero.


Inoltre, la Setta del Fato Viola esercitava un controllo ferreo sui suoi elisir medicinali e l'unico modo per ottenerli era attraverso l'Asta degli Elisir. C'era sempre qualche tipo di elisir che causava delle offerte frenetiche e spesso non dipendeva dalla forza dell'elisir in sé, ma anche dal metodo di preparazione usato.


Pur non riuscendo a risalire alla formula dell'elisir, esaminandolo si poteva capire molto del metodo di preparazione impiegato e i maestri alchimisti della Setta del Fato Viola non potevano fare nulla per impedirlo. Chiunque fosse abbastanza dotato poteva esaminare gli elisir medicinali.


Quindi si poteva ben immaginare il fermento provocato dall'annuale Asta degli Elisir.


Il luogo in cui si svolgeva l'asta era, naturalmente, Città della Luna Viola. Nell'angolo sudest della città si trovava un enorme edificio circolare, un'arena che poteva ospitare centinaia di migliaia di Coltivatori.
In generale, durante l'Asta degli Elisir, a causa dell'afflusso di Coltivatori da ogni dove, ogni posto dell'arena veniva occupato.


Di solito l'Asta degli Elisir durava sette giorni e poteva essere considerata uno dei grandi eventi organizzato dalla Setta del Fato Viola.


Quel giorno in particolare era il primo giorno dell'asta e l'arena era piena. Gli occhi dei Coltivatori delle varie Sette e Clan erano puntati sul palco al centro dell'arena.


Sul palco si ergeva un uomo di mezz'età che sorrise e congiunse le mani rispettosamente in direzione del pubblico.


"Compagni Daoisti del Dominio Meridionale, Signore e Signori, conoscete tutti le regole dell'Asta degli Elisir della Setta del Fato Viola, quindi non mi dilungherò nei dettagli. Abbiamo in tutto 789 tipi di elisir medicinali, inclusi elisir adatti per Coltivatori nella fase della Condensazione del Qi, della Stabilità della Consistenza, della Formazione del Nucleo e addirittura dell'Anima Nascente! Inoltre ci saranno anche elisir velenosi e magici.


Secondo le regole dell'Asta degli Elisir della Setta del Fato Viola, prima di essere messo all'asta, la potenza medicinale di ogni elisir verrà testata e verrà dimostrata anche la sua efficacia". Dopo aver detto ciò, agitò la mano, facendo sì che un enorme portale curvo si aprisse alle sue spalle.


Da esso si diffondevano increspature luminose, dietro alle quali si potevano vedere settecento Coltivatori dal volto inespressivo.


Erano diversi per livello di base di Coltivazione ed età, ma tutti accomunati da un unico particolare: i loro occhi brillavano di una luce viola. Gli esterni non sapevano che cosa significasse, ma Meng Hao sì. Gli ci volle solo un'occhiata per capire che quelle persone... avevano appreso la tecnica del Qi Viola dell'Est! [2]
Erano i burattini della Setta!


"Questi Coltivatori della Divisione Est degli Elisir sono stati selezionati per testare gli elisir che verranno messi all'asta. Signore e Signori, probabilmente non è la prima volta che partecipate alla nostra Asta degli elisir, quindi sapete bene che non ha rivali nel Dominio Meridionale!" La voce dell'uomo riecheggiò nell'arena, seguita da una rispettosa risata.


"Che l'asta cominci!" urlò l'uomo. "Il primo lotto è una bottiglia di Elisir del Rovesciamento dello Yang, preparato da Liu Yong, Signore del Calderone della Divisione Est degli Elisir! Trasforma la forza vitale in Qi di Morte, portando a un incredibile cambiamento! Usate quest'elisir nella vostra Grotta dell'Immortale per accumulare potere Yin. Usandolo sperimenterete un incredibile aumento del Qi di Morte. Quest'elisir è perfetto per ogni Compagno Daoista esperto nelle arti della Marionetta Spirituale". Mentre la voce dell'uomo rimbombava nell'arena, Bai Yunlai e Meng Hao si stavano affrettando per raggiungere l'asta.


Dato che era un maestro alchimista, Meng Hao attirò l'attenzione di diversi apprendisti alchimisti non appena fece il suo ingresso. Si sedette nel padiglione riservato ai maestri alchimisti e spostò lo sguardo sull'asta che si svolgeva più in basso.


Prese un respiro profondo, pieno di aspettativa. Aspettava con ansia di scoprire se i Coltivatori sarebbero stati interessati al suo Elisir Indemoniato e quanto avrebbero offerto. Dopotutto, da quando era diventato maestro alchimista, non era mai stato così soddisfatto di un elisir. Anche se era certo della sua potenza, era leggermente preoccupato che non ne avrebbe ricavato alcun profitto.


Lanciò un'occhiata alla folla, con un'espressione pensierosa sul volto. All'improvviso si bloccò scioccato, mentre un sorriso gli spuntava sulle labbra. Il suo sguardo si era posato su un gruppo di visitatori, tra i quali si trovava un giovane grasso che conosceva bene e che si stava distrattamente limando i denti.


NOTE:


-Città della Luna Viola è citata nel capitolo 209, quando Meng Hao giunse nel territorio della Setta del Fato Viola.


-Il Qi Viola dell'Est è descritto nel capitolo 114.
                                





