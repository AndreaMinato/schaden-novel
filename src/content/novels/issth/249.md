---
title: Capitolo 249 - Riconciliati
pubDate: 2025-03-17T11:17:34.879Z
tags:
    - issth
---


“Beh, sembra proprio che questa gita nella Setta del Setaccio Nero non sia stata affatto una perdita di tempo!”. Riposto l’albero di Primavera e Autunno, Meng Hao sorrise. Tuttavia, nella profondità del suo sguardo aleggiava l’ombra del dubbio.


“Sembra esserci una connessione molto profonda tra Han Bei e la Divisione Est degli Elisir. Mi domando che razza di segreto ci sia sotto…”. Ci pensò per un po’, ma poi mise la questione da parte. La luce dell’alba illuminò ancora una volta il cielo fuori.


“E Zhou Jie, perché è impazzito? Quando l’ho incontrato poco fa, sembrava esserci qualcosa che non andava… Anime disincarnate che prendono possesso del corpo, tornate dall'oltretomba…”. Meng Hao se ne stette seduto per un po’, perso nei pensieri, prima di sollevare il capo e guardare fuori.


Pochi istanti dopo, sentì una voce che parlava con rispetto provenire da fuori: “Grande Maestro Fang, il Grande Maestro Chen della Divisione Mondiale degli Elisir terrà una lezione di alchimia oggi. Ti andrebbe di partecipare?”


Meng Hao ci pensò su un momento. Era curioso di sapere come gli alchimisti della Divisione del Mondo degli Elisir concepissero il Dao dell’alchimia. Si alzò in piedi e si unì al discepolo della Setta del Setaccio Nero. Insieme scesero dalla Cima Nera dell’Accoglienza.


Il luogo in cui si sarebbe tenuta la lezione era la cinquantasettesima montagna della Setta del Setaccio Nero. La montagna non aveva una vera e propria cima: la punta era stata spianata per creare una gigantesca piazza pubblica, piena di sedili disposti ad anello in grado di ospitare decine di migliaia di spettatori.


Quando Meng Hao arrivò, erano già presenti più di ventimila Coltivatori della Setta del Setaccio Nero.
C’erano rappresentanti di innumerevoli stadi diversi, compresa la Condensazione del Qi, la Stabilità della Consistenza e la Formazione del Nucleo, tutti seduti attorno a un palco rialzato.


Chen Jiaxi e Li Yiming della Divisione del Mondo degli Elisir sedevano a gambe incrociate sul palco, immersi nella meditazione.


Sorprendentemente, in lontananza vi erano tre tavoli, dietro uno dei quali sedeva il Patriarca Setaccio Viola. Accanto a lui c’era una bella donna di mezza età. Meng Hao la riconobbe come la donna che aveva portato via la Sorella Anziana Xu dalla Setta Affidabilità molti anni addietro.


Al terzo tavolo sedeva un uomo anziano dal viso rubicondo, gli occhi vivaci come fulmini. Era impossibile determinare il livello della sua base di Coltivazione, ma a Meng Hao sembrava che fosse leggermente più potente del Patriarca Setaccio Viola.


La presenza di tre Coltivatori dell’Anima Nascente avrebbe reso la lezione di alchimia particolarmente straordinaria.


Poco distante dai tre tavoli, a gambe incrociate, sedeva Zhou Dekun, che in quel momento stava fissando Chen Jiaxi e Li Yiming con un’espressione arcigna.


Meng Hao lo raggiunse a grandi passi e gli si sedette accanto, l’espressione come sempre imperturbabile.
Lasciando apparentemente da parte il suo iniziale disprezzo nei confronti di Meng Hao, Zhou Dekun disse: “Questi due sono fin troppo arroganti. Mi hanno fatto visita ieri con la scusa di volermi porgere i loro omaggi. In realtà, le loro parole erano piene di altezzosità. A quanto pare, credono che la Divisione del Mondo degli Elisir abbia già superato la Divisione Est degli Elisir!”. Sembrava nutrire puro odio per gli alchimisti della Divisione del Mondo degli Elisir. Inoltre, Meng Hao era suo compagno di Setta. C’erano state delle tensioni tra loro, ma ora si trovavano nel mondo esterno e dovevano stare uniti.


Meng Hao fece a malapena in tempo a sedersi prima che Zhou Dekun ricominciasse a inveire: “La Setta del Setaccio Nero ha invitato alchimisti provenienti da altre due Sette per aiutare a formare i propri alchimisti. Invece di chiedere prima a noi di tenere una lezione, fanno parlare prima la Divisione del Mondo degli Elisir! È scandaloso!”


“Dobbiamo stare attenti. La Divisione del Mondo degli Elisir ha chiaramente cattive intenzioni. Ovviamente stanno cercando di umiliarci. Se ciò dovesse accadere, perderemmo gran parte della nostra reputazione quando si tratterà di tornare alla Setta”. Zhou Dekun irrigidì la mascella e fissò lo sguardo su Chen e Li.


“Probabilmente per me sarà un po’ più facile,” continuò “ma tu devi stare attento nella preparazione degli Elisir. Senti, facciamo così: se tu dovessi avere problemi nella preparazione degli Elisir nei prossimi giorni, vieni immediatamente da me. Posso rispondere a tutte le tue domande. Farò del mio meglio per aiutarti a fare tutto il più velocemente possibile”.


Meng Hao sorrise. Tra di loro c’erano state tensioni, ma gli ultimi giorni passati insieme gli avevano fatto capire che non c’era bisogno di lasciarsi infastidire dall'uomo. “Non credo farò errori, non preoccuparti”.


“Tu…ehm… Fang Mu, abbiamo avuto le nostre divergenze. Grandi o piccole, in fin dei conti non ha importanza. Ora la Divisione del Mondo degli Elisir sta cercando di provocarci. Siamo qui per rappresentare la Divisione Est degli Elisir!”. Lanciò uno sguardo a Meng Hao. Con un sospiro, tirò fuori un contenitore di giada dalla sua borsa da trasporto e glielo tese. “Ho preparato questo per te la scorsa notte. È una raccolta di informazioni basata sui miei cento anni di esperienza nella coltivazione del Dao dell’alchimia. Tutte le mie conoscenze ed esperienze sono radunate qui. Studialo attentamente, e poi potremmo convalidare e mettere in pratica insieme le informazioni. Sono sicuro che ti aiuterà a migliorare le tue competenze nel Dao dell’alchimia”.


Meng Hao lo fissò sorpreso per un momento. Accettò il contenitore di giada e poi lo esaminò con il Senso Spirituale. Lo studiò in silenzio per un lungo istante. Infine, tornò a guardare Zhou Dekun. Le informazioni contenute erano vere. Vi erano tutte le esperienze di uno dei più anziani Signori del Calderone della Setta del Fato Viola. Le informazioni all'interno del contenitore avevano un valore inestimabile.


Dopo averlo esaminato, Meng Hao si rese conto di essere stato un po’ avventato poco prima. Un Signore del Calderone meritava rispetto, e aveva molto da insegnare. Il modo di pensare di Zhou Dekun era un po’ rigido, ma la sua profonda conoscenza dell’alchimia non conosceva rivali.


La sua attenzione ai dettagli influiva sulle probabilità di successo nella preparazione degli elisir. Meng Hao probabilmente era più dotato di Zhou Dekun nel Dao dell’alchimia, e aveva una conoscenza più profonda. Tuttavia, la sua probabilità di successo nella preparazione degli elisir era limitata a tre o quattro partite su dieci.


Dal contenitore di giada però Meng Hao apprese che la probabilità di successo di Zhou Dekun era attorno a otto partite su dieci.


“Molte grazie, Grande Maestro Zhou!” esclamò Meng Hao, l’espressione seria mentre giungeva le mani e si inchinava profondamente al cospetto di Zhou Dekun. Quel contenitore di giada gli avrebbe fornito un aiuto non indifferente.


“Non ce n’è bisogno, davvero” disse Zhou Dekun. La sua espressione, tuttavia, tradiva quanto fosse lusingato. “Questo ragazzo potrà anche essersi intrufolato per diventare un Signore del Calderone, ma non sembra poi tanto male. Quando ritornerò alla Setta dovrò parlare con gli altri Signori del Calderone per vedere se riesco a migliorare la sua reputazione”. Si schiarì la gola, sospirò, e finalmente si decise a parlare di qualcosa che lo faceva sentire perennemente confuso: “Negli ultimi giorni ho pensato a quello che hai detto nella Valle quel giorno. In realtà, buona parte ha senso… Volevo anche farti una domanda: ero assolutamente sicuro che la pianta che avevo in mano fosse un chiodo di garofano delle Sette Foglie. L’idea di aver fatto un errore non mi era nemmeno passata per la testa. Eppure so che le foglie dovrebbero risplendere di sette colori diversi nella semioscurità. È solo che…”.


Meng Hao fece un sorrisino imbarazzato. Con un lieve colpo di tosse, cambiò argomento.


Se Meng Hao non sembrava aver voglia di parlarne, allora Zhou Dekun non avrebbe insistito. Tuttavia, date le sue abilità nel Dao dell’alchimia, aveva già elaborato alcune teorie. Sembrava che il loro rapporto stesse volgendo per il meglio, ed egli non voleva causare ulteriori problemi.


Presero a parlare del Dao dell’alchimia, e la discussione portò beneficio a entrambi. Addirittura, quando la lezione di alchimia cominciò, vi prestarono a malapena attenzione. Le voci di Chen e Li risuonavano dal palco, e spesso si poteva percepire una nota di fastidio quando i due uomini lanciavano occhiate in direzione di Meng Hao e Zhou Dekun.


Dentro di loro, Chen e Li ridevano con disprezzo del disinteresse mostrato dalla Divisione Est degli Elisir. Tuttavia, non erano nella posizione di poter dire nulla apertamente. Meng Hao e Zhou Dekun continuavano la loro conversazione, che sembrava essere sempre più produttiva con il passare del tempo.


L’ammirazione negli occhi di Zhou Dekun cresceva sempre di più. Poter esprimere le proprie opinioni sul Dao dell’alchimia gli permetteva di portare la sua conoscenza ad un nuovo livello.


Meng Hao, dal canto suo, si rese conto che la sua conoscenza di alcuni dei dettagli più specifici era semplicemente insufficiente. Dopo aver ascoltato i consigli di Zhou Dekun sulla questione si sentiva migliorato.


Un uomo anziano e un giovane che discutevano con passione. Alla fine, Zhou Dekun sbatté la mano sul tavolo e rimase senza fiato per l’ammirazione. Il movimento pareva un po’ artificioso, e Meng Hao si mise a ridere. Decise che era il suo turno di fare una mossa affettata, perciò sbatté anche lui la mano sul tavolo ed emise un sospiro di ammirazione. Ciò spinse Chen e Li a scambiarsi un’occhiata fredda. Poi, i loro volti si aprirono in sorrisi altrettanto freddi. In realtà avevano deciso già da tempo di sfruttare questa visita alla Setta del Setaccio Nero come un’opportunità per intimidire e mettere in ridicolo la Divisione Est degli Elisir.


Non intendevano fare ciò durante le lezioni di alchimia, ma piuttosto durante la preparazione degli elisir. In questo modo, la voce si sarebbe sparsa in tutto il Dominio Sud ed essi avrebbero entrambi guadagnato un posto di rilievo e una reputazione di tutto rispetto.


Di conseguenza, trattennero la lingua. La lezione di alchimia andò avanti per due giorni e non una persona se ne andò. Tuttavia, nel corso della lezione, gli astanti si divisero gradualmente in due gruppi. Sempre più persone cominciarono a riunirsi attorno a Meng Hao e Zhou Dekun per ascoltare la loro conversazione. Ascoltavano estasiati, comprendendo la maggior parte delle cose che venivano dette, ma non tutte.


Quella era stata l’intenzione di Zhou Dekun fin dall'inizio, perciò egli era assai soddisfatto.


Gli occhi di Chen Jiaxi si fecero scuri. Finalmente terminò la lezione, poi si voltò a lanciare un’occhiata gelida verso Zhou Dekun e Meng Hao. In tono severo, disse: “Voi due avete parlato per due giorni. Beh, ora è arrivato il momento della lezione della Divisione Est degli Elisir. Sono curioso di sentire la vostra concezione del Dao dell’alchimia!”.


L’espressione di Li Yiming accanto a lui grondava fastidio. Con una risata gelida, disse “Proprio così. La Divisione Est degli Elisir occupa la posizione di maggior rilievo per quanto riguarda il Dao dell’alchimia nel Dominio Sud. Sono molto curioso circa la concezione che la vostra onorata Setta ha del Dao dell’alchimia. Che cosa c’è di così affascinante in essa?”


Meng Hao aggrottò leggermente la fronte. All'inizio, egli e Zhou Dekun si erano davvero scambiati informazioni importanti riguardo il Dao dell’alchimia. Per la maggior parte del tempo però era stata semplicemente una messa in scena. In questo modo, aveva potuto ascoltare alcune teorie della Divisione del Mondo degli Elisir riguardo il Dao dell’alchimia. Avevano vedute davvero singolari, alcune delle quali sembravano sensate.


Zhou Dekun tirò su col naso mentre si alzava in piedi, e si avviò verso il palco. Anch'egli aveva notato dei punti particolari della lezione della Divisione del Mondo degli Elisir. Come avrebbe potuto restare indifferente all'unicità di alcune delle loro teorie? In quanto professore designato in questa visita alla Setta del Setaccio Nero, non si sarebbe tirato indietro. Sentiva che la sua conoscenza era stata affinata dalla conversazione con Meng Hao. Adesso avrebbe fatto qualsiasi cosa per evitare anche il minimo errore.


Chen e Li lasciarono il palco e Zhou Dekun rimase lì in piedi, il cuore colmo di determinazione. Il piano era sfruttare la sua padronanza dei dettagli più superficiali per poi addentrarsi nella prima parte della lezione.
“Nell’immenso percorso che è il Dao dell’alchimia, particolarmente degne di nota sono le piante e le erbe, che devono essere conservate nel proprio cuore. Esse costituiscono la Massima Verità! Perciò il Dao dell’alchimia è eterno! Compagni Daoisti, oggi io, Zhou Dekun, parlerò del terzo regno delle variazioni di piante ed erbe”. Chiaramente, Zhou Dekun stava cercando di dilungarsi quanto più possibile così da avere tempo per pensare.


Tuttavia, prima che potesse proseguire, una risata sprezzante uscì dalle labbra di Chen Jiaxi.


“Questa è la prima volta che sento una cosa simile” disse. “Grande Maestro Zhou, tu sostieni che il Dao dell’alchimia significa custodire le piante e le erbe nel proprio cuore, cosa che conduce alla Massima Verità. Di conseguenza vorrei chiederti, cos'è questa Massima Verità di cui parli?”. Sbatté il palmo della mano sul tavolo. Il suono echeggiò, amplificato dalla sua base di Coltivazione, fino a formare un’aura insostenibile. Egli fissò Zhou Dekun. Strane espressioni comparvero sui volti degli altri Coltivatori presenti. Tutto taceva. Il Patriarca Setaccio Viola e gli altri Patriarchi dell’Anima Nascente non diedero alcun segno di voler intervenire. Le opinioni contrastanti della Divisione Est degli Elisir e della Divisione del Mondo degli Elisir erano arrivate allo scontro decisivo.
                                


        

