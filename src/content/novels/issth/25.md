---
title: Capitolo 25 - Sovrano dei Cieli
pubDate: 2025-03-17T11:17:34.754Z
tags:
    - issth
---


"Questo tesoro deve avere davvero una storia speciale". Meng Hao fece oscillare la spada di legno, poi la piantò nel terreno, dove si conficcò con facilità. Sorridendo, Meng Hao la estrasse, ancora più felice di quanto fosse stato prima.


Improvvisamente sollevò la testa, sorpreso. Percepì che l'energia spirituale nella Grotta dell'Immortale era diventata più debole. In realtà, sembrava che fosse completamente scomparsa.


Anche se non era presente un'incredibile quantità di energia spirituale, era impossibile che fosse scomparsa tutta insieme. L'energia spirituale era il Qi del cielo e della terra e pulsava nelle catene montuose come fossero delle grosse arterie. La Setta dell'Affidabilità era un luogo in cui l'energia si concentrava con forza maggiore. Era impossibile che l'energia spirituale si fosse prosciugata improvvisamente senza alcun motivo.


Curioso, Meng Hao stabilizzò la sua aura, concentrandosi. All'improvviso si voltò verso la spada di legno, incredulo. Si era appena reso conto che tutta l'energia spirituale nella stanza era stata assorbita dalla spada di legno.


"La spada... può assorbire l'energia spirituale?" Meng Hao era scioccato. In un attimo, diede un colpetto alla sua borsa da trasporto, traendone una Pietra dello Spirito. Dopo averla poggiata vicino alla spada, osservò la Pietra dello Spirito diventare scura nel tempo di dieci respiri.


Riprese la Pietra dello Spirito, sentendosi un po' triste per la perdita, ed euforico allo stesso tempo.


"Questa spada... è davvero un grande tesoro" Lanciò uno sguardo determinato alla spada, poi, lentamente, passò la lama sul dito, aprendo un taglio con facilità. Meng Hao si concentrò sulla sua base di Coltivazione. Senza alcun dubbio, avvertì la sua energia spirituale che veniva risucchiata attraverso il taglio.


Coprì il dito, uno sguardo evidentemente eccitato negli occhi. In pochi istanti il taglio si chiuse e Meng Hao fissò la spada, ridendo stupidamente.


"Se usassi questa spada in un combattimento contro qualcun altro che usa la magia, tutto quello che dovrei fare sarebbe ferirlo, tutta la sua energia spirituale verrebbe prosciugata e io potrei sconfiggerlo facilmente. Peccato che ne abbia solo una. Se ne avessi due, dieci o un centinaio potrei prosciugare l'energia spirituale del mio avversario ancora più velocemente. Sarebbe incredibile..." Nella sua mente s’immaginava già brandire un centinaio di spade di legno che si conficcavano nel corpo di Wang Tengfei.


Il viaggio alla montagna nera e l'aver speso tutte quelle Pietre dello Spirito ne erano decisamente valsi la pena.


Con questo pensiero in mente, prese un respiro profondo e trasse lo specchio di rame.


"Mi chiedo quante Pietre dello Spirito..." esitò per un attimo, ma non riusciva a smettere di pensare a quanto fosse eccezionale la spada. La posò sullo specchio. Non appena toccò la superficie, lo specchio emise un bagliore e la spada fu risucchiata all'interno. Non era mai successa una cosa del genere e Meng Hao ne rimase molto scosso. Tentò di afferrare lo specchio per fermarlo, ma fu troppo lento. Ormai la spada di legno era sparita.


"Cosa succede? Maledetto specchio, non sai quello che ho passato per recuperare quella spada. Tu, tu, tu... okay, resta calmo, resta calmo". Con il respiro affannoso, si costrinse a stare calmo. Ci pensò per un attimo, poi prese una Pietra dello Spirito e la posizionò sopra lo specchio. La Pietra scomparve.


"Mmm... Ha già cominciato il processo di duplicazione?" Il cuore di Meng Hao batteva all'impazzata e, con espressione ansiosa, vi posò sopra un'altra Pietra dello Spirito. Una, due, tre... Un'espressione sconsolata gli si dipinse sul volto. Lo specchio era come un buco senza fondo. In poco tempo, Meng Hao vi aveva appoggiato sopra duecento Pietre dello Spirito.


"Maledizione, maledizione..." Voleva fermarsi, ma si rifiutava di essere arrivato fino a questo punto e non avere nulla per dimostrarlo. Inoltre, sapeva che rinunciare ora significava rinunciare alla capacità di duplicazione dello specchio.


Poteva solo sopportare la frustrazione e continuare ad appoggiare Pietre sullo specchio. Trecento, quattrocento, fino ad arrivare a mille. Impallidì. Le sua mani tremavano mentre appoggiava un'altra Pietra dello Spirito.


"Quindi questa è la fine, specchio? Hai intenzione di rubare tutte le Pietre dello Spirito che ho guadagnato?" Aveva già buttato via mille Pietre dello Spirito. Non poteva mollare proprio ora. Con gli occhi iniettati di sangue come uno dipendente dalle scommesse, lanciò nello specchio un'altra pietra. Finalmente, quando ebbe gettato nello specchio duemila Pietre, lo specchio s’illuminò di una luce brillante e colorata, segno che la duplicazione era iniziata. A questo punto, Meng Hao era leggermente intorpidito. Rimase ad osservare in silenzio la luce colorata, che si dissipò in pochi secondi.


Quando la luce sparì del tutto, sullo specchio, c'erano due identiche spade di legno.


Non appena le vide, un po' di colore gli era tornato sul viso.  Le prese, percependo un misto di emozioni diverse, dalla tristezza alla rabbia al dolore. Tutto quello che poteva fare era cercare di consolarsi.


"Va tutto bene, nessun problema," mormorò a denti stretti. "Cosa sono alla fine un paio di migliaia di Pietre dello Spirito? Solo una sciocchezza. Non puoi ottenere qualcosa se non rinunci a qualcos'altro di vecchio. Vale la pena di averne due di queste spade di legno". Sputò fuori con amarezza la parola "sciocchezze". Velocemente, mise via lo specchio di rame ed abbassò lo sguardo sulle due spade di legno. Rimase seduto lì per un po', pensando al loro potere. Poco a poco, iniziò a calmarsi.


Nuova determinazione apparve nel suo sguardo. Dopo un po' mise da parte anche le due preziose spade di legno. Per quanto riguardava la seconda spada di legno, Meng Hao era convinto che valesse tutte le duemila Pietre dello Spirito che aveva usato.


Con una risata amara, si sedette a gambe incrociate in meditazione, aspettando che l'energia spirituale della Grotta dell'Immortale si rigenerasse. Improvvisamente, spalancò gli occhi e recuperò il Nucleo Demoniaco dalla borsa da trasporto.


"Anche se sono appena passato al quinto livello di Condensazione del Qi, chissà di quanto posso aumentare la mia base di Coltivazione se prendo questo elisir..."


Con sguardo determinato, ingoiò il Nucleo Demoniaco e chiuse gli occhi. Il suo corpo iniziò a vibrare. Il Nucleo Demoniaco divenne un flusso di energia spirituale incredibilmente denso che inondò Meng Hao all'istante.


La densità di quell'energia spirituale era maggiore di qualunque altro elisir medicinale Meng Hao avesse mai preso. Una fontana di sangue eruttò dalla bocca mentre il suo corpo era in preda alle convulsioni. Ma tenne duro e il lago dell’Essenza divenne sempre più grande. Qualche istante dopo, Meng Hao percepì una grande sensazione d’infinito.


Ad ogni pulsante espansione sentiva un fortissimo dolore e il suo corpo tremava ancora di più. Impallidì e strinse i denti più forte che poteva.


Dopo, il lago dell’Essenza iniziò ad agitarsi e a ribollire, mentre iniziava a formarsi un’incredibile quantità di potere spirituale. Nonostante il dolore, Meng Hao poteva sentire la sua base di Coltivazione che si espandeva e dallo stadio iniziale del quinto livello passò a quello di mezzo. Il tempo passava, anche se Meng Hao non avrebbe saputo dire quanto. Accompagnata dai boati del lago dell’Essenza, la sua base di Coltivazione crebbe ancora fino ad arrivare al massimo del quinto livello.


La testa gli ronzava e all'improvviso la sua base di Coltivazione passò dal quinto al sesto livello di Condensazione del Qi!


E non solo allo stadio iniziale del sesto livello, ma continuò a crescere fino ad arrivare allo stadio di mezzo. Dopo, lentamente, iniziò a fermarsi. Gli abiti di Meng Hao erano ridotti in cenere. Solo la borsa era rimasta vicino a lui. Nero sudiciume lo ricopriva, ma se lo si fosse guardato da vicino, ci si sarebbe accorti che la sua pelle brillava d’un bagliore traslucido, come se emanasse raggi di sole mattutini.


I suoi capelli si erano allungati, raggiungendo le spalle, ed era diventato leggermente più alto. Il suo corpo non sembrava più fragile e debole, ma piuttosto alto e snello.


La sua carnagione era ancora scura, ma il suo portamento risplendeva di una forza troppo difficile da descrivere. Era ultraterreno.


Il lago dell’Essenza ribolliva e schiumava, invadendo tutto il suo corpo. Nel profondo delle sue viscere, il Nucleo Demoniaco si stabilizzò. Per qualche strana ragione non si dissolse, ma rimase lì, immobile.


Se fosse solo rimasto là, non ci sarebbe stato nulla di cui preoccuparsi. Ma quando la sua base di Coltivazione raggiunse il sesto livello, la testa iniziò a ronzargli e sentì qualcosa d’indistinto, la sensazione che gli stesse lasciando una sorta di Eredità. Sembrava che provenisse dal Nucleo Demoniaco, fissandosi nella sua mente come se venisse marchiata a fuoco.


Doveva essere una specie d’eredità di sangue del Drago Volante delle Tempeste, un lascito alla sua giovane e debole progenie. Man mano che si avvicinava il momento della sua morte, doveva aver fuso l'Eredità nel suo Nucleo Demoniaco. Il pitone Demoniaco aveva il compito di consumarlo dopo aver cambiato pelle e, ovviamente, Wang Tengfei bramava fare lo stesso, dato che poteva vantare una connessione di sangue con l'Eredità. Purtroppo però... Meng Hao era arrivato prima.


Meng Hao si ritrovò improvvisamente a sognare. Volava nel firmamento, rimproverando i cieli più alti, scuotendo la terra, circondato da venti vorticosi e nuvole. Era il Signore dei cieli e, quando lo guardavano, le altre bestie volanti tremavano, come se avessero perso la capacità di volare, e avessero lasciato anche che lui le uccidesse.


Era il sovrano della volta celeste, il Prescelto, lodato da tutte le creature. Sembrava che si trovasse in un'epoca antica, molto tempo prima.


L'emozione di volare lasciò Meng Hao parecchio scombussolato, già innamorato di quella sensazione. Volò a lungo e, per tutto il tempo, una moltitudine di bestie feroci si ritirava di fronte a lui, tremando dalla paura, e innumerevoli folle sulla terra si prostravano in adorazione.


Con il vento e la terra sotto di lui, solo i cieli potevano essere alla sua altezza, ma erano praticamente alla pari.


Poi, raggiunse un lago e abbassò il capo per specchiarsi. Era un drago, lungo decine di migliaia di metri, con due enormi ali, anch'esse lunghe migliaia di metri. Il suo potere era indescrivibile e poteva dare forma al mondo.


Il suo capo era fiero e selvaggio e aveva una coda incredibilmente lunga. Tutto ciò creava un'immagine di sconfinata nobiltà che elettrizzò Meng Hao. La sua mente sembrò spaccarsi in due e una voce risuonò.


"Sono il Drago Volante delle Tempeste dei tempi antichi!" Riempì la sua mente, riempì il mondo e fece tremare chiunque. Tutte le creature viventi ruggirono. Il Drago Volante delle Tempeste non si era visto sulla terra per molto tempo, ma i suoi discendenti vivevano ancora. Anche se debole, la sua Eredità sopravviveva.


Nel frattempo, nella Grotta dell'Immortale della Montagna Est della Setta dell’Affidabilità, il volto di Wang Tengfei s’incupì. La furia che provava nel suo cuore lo fece quasi impazzire. Aveva provato il sapore amaro del fallimento e non riusciva ad accettarlo. Non importava quante volte avesse tentato di usare la Goccia di Sangue per percepire l'Eredità o il suo avversario, non era successo nulla. Non sapeva cosa stesse accadendo.


"L'hai trovato?" chiese Wang Tengfei, controllando la rabbia che provava, mentre alzava la testa per guardare il giovane uomo in piedi di fronte a lui. Era l'altro giovane che lo accompagnava quel giorno insieme a Shangguan Song.
                                


                                



