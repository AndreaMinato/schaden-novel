---
title: Capitolo 250 - L’origine delle trasformazioni del sole e della luna
pubDate: 2025-03-17T11:17:34.879Z
tags:
    - issth
---


Meng Hao aggrottò la fronte. Lui e Zhou Dekun potevano anche non essere particolarmente ben disposti nei confronti della Divisione del Mondo degli Elisir, ma in quel caso si erano semplicemente intrattenuti in una discussione durante la lezione. Non avevano fatto nulla di aggressivo.


Le parole appena pronunciate da Chen Jiaxi erano fin troppo dirette, dolorose come pugnalate.


La Divisione del Mondo degli Elisir aveva deciso di attaccare apertamente Zhou Dekun, di mettere in ridicolo non solo lui, ma l'intera Divisione Est degli Elisir. Volevano chiaramente migliorare la loro reputazione distruggendo quella di Zhou Dekun e Meng Hao.


Se Meng Hao e Zhou Dekun fossero usciti sconfitti quel giorno, era facile immaginare con quale velocità la notizia si sarebbe diffusa in tutto il Dominio Sud. La Divisione Est degli Elisir avrebbe sofferto un’incredibile perdita di reputazione, e Meng Hao e Zhou Dekun sarebbero diventati lo zimbello di tutti.


Per un alchimista, la reputazione era di fondamentale importanza.


Ovviamente, questo era proprio ciò a cui Zhou Dekun stava pensando. Il suo volto aveva assunto un’espressione seria mentre guardava l’arrogante Chen Jiaxi dal palco.


Chen Jiaxi gli restituì l’occhiata. Aspettava questo giorno da molto tempo. Per le sue abilità nel Dao dell’alchimia, poteva considerarsi un Prescelto all'interno della Divisione del Mondo degli Elisir. Inoltre, quanto alle abilità di dibattito, erano pochi i membri della Setta in grado di superarlo.


Giorni prima, quando aveva saputo che l’invito era stato esteso sia alla Divisione Est degli Elisir sia alla Divisione del Mondo degli Elisir, si era reso immediatamente conto di che opportunità eccellente fosse. In quel momento aveva deciso che sarebbe stato disposto a fare qualsiasi cosa pur di cogliere l’occasione di innalzare la sua posizione di prestigio. In quanto alchimista, per guadagnare prestigio non c’era modo migliore che umiliare un Signore del Calderone della Divisione Est degli Elisir. Il solo pensiero lo riempiva di trepidazione. Quando guardava Zhou Dekun non vedeva un Coltivatore, ma un trampolino di lancio verso la fama.


“Dopo che avrò distrutto questo vecchiaccio e quel giovane teppista della Divisione Est degli Elisir,” pensò, “il nome di Chen Jiaxi raggiungerà la fama dentro e fuori dalla Setta!”


Accanto a Chen Jiaxi stava Lin Yimin, che covava esattamente la stessa idea.


Zhou Dekun distolse lo sguardo e si proseguì con la lezione: “Ci sono tre regni di piante ed erbe. Il primo comprende centomila piante medicinali. Il secondo…”. Prima che potesse completare la frase, Chen Jiaxi scoppiò in una sonora risata, che riecheggiò stridula.


Picchiò la mano sul tavolo e si alzò. “Grande Maestro Zhou Dekun, Signore del Calderone della Divisione Est degli Elisir, non mi dirai che neghi agli altri Compagni Daoisti il diritto di mettere in discussione il contenuto della tua lezione? Hai paura, o semplicemente dici fesserie? O stai forse cercando di raggirare i Compagni Daoisti della Setta del Setaccio Nero?”. Le sue parole erano cariche di sarcasmo, e il ghigno sul suo viso era impossibile da ignorare. Egli era tremendamente compiaciuto: dentro di sé sentiva di aver già vinto!


Zhou Dekun si voltò con rabbia in modo da guardare in faccia Chen Jiaxi. A quel punto non poteva più fingere di non aver sentito le parole palesemente dirette non a lui, ma alla Divisione Est degli Elisir. Anche se quell'attacco era fine a sé stesso, non aveva altra scelta che chiamarlo in causa apertamente.


La reazione di Zhou Dekun fece sentire Chen Jiaxi ancor più sicuro di sé. Prima di arrivare alla Setta del Setaccio Nero, grazie alle sue ricerche aveva appreso che sarebbe stato presente anche Zhou Dekun.
L’uomo era molto famoso, ma Chen Jiaxi era sicuro che le sue ricerche approfondite gli avrebbero permesso di batterlo per quanto riguardava la conoscenza del Dao dell’alchimia.


I discepoli della Setta del Setaccio Nero radunati nella piazza osservavano in silenzio, ma sembrava che cominciassero ad agitarsi. Molti tra i presenti erano discepoli del Conclave, tra i quali Han Bei, che osservava sorridendo l’inasprirsi del conflitto tra la Divisione Est degli Elisir e la Divisione del Mondo degli Elisir.


I tre Patriarchi dell’Anima Nascente sedevano ad occhi chiusi, apparentemente impegnati nella meditazione. Nessuno di loro dava segno di voler intervenire. Sembrava che fossero piuttosto felici della scena a cui stavano assistendo.


“Grande Maestro Zhou, lanciarmi occhiate torve è inutile” disse Chen Jiaxi freddamente. “Non hai ancora spiegato cosa intendi esattamente con Massima Verità”. Il suo tono di voce era perfettamente calmo.
Tuttavia, dal suo sguardo traspariva scherno, cosa che rese Zhou Dekun ancora più furioso.


“La Verità è rappresentata dalle regole” rispose egli, soppesando ogni parola. “Indipendentemente dagli innumerevoli cambiamenti, ci sono regole che rimarranno per sempre nel cuore di ognuno. È la fissità di queste regole che rende possibile catalizzare tutte e centomila le piante medicinali. Inoltre, mettere in pratica la Verità del Dao dell’alchimia rende possibile creare le formule per gli elisir. Con questa consapevolezza, è possibile percepire il percorso del Dao dell’alchimia in tutta la sua vastità. La continua esplorazione è il vero obiettivo!”


Chen Jaxi rimase a bocca aperta nell'udire queste parole. Non si sarebbe mai aspettato una simile risposta da Zhou Dekun. In realtà, prima di incontrare Meng Hao, Zhou Dekun non sarebbe stato in grado di darla. Tuttavia, la conversazione che avevano appena avuto gli aveva permesso sia di verificare le sue conoscenze precedenti, sia di acquisire una nuova consapevolezza.


“Grande Maestro Zhou, mi trovo in disaccordo con la spiegazione che hai fornito” disse Chen Jiaxi, con gli occhi che brillavano. Per un momento smise di farsi beffe di Zhou Dekun e lo prese sul serio. “Se ciò che è dentro di noi non cambia mai, come spieghi le trasformazioni? Il nostro spirito è come un fiume: se il fiume non scorre, finisce per seccarsi. È il movimento dell’acqua che rende il fiume perenne; allo stesso modo, i cambiamenti dentro di noi assicurano un’esistenza eterna!”.


Le sue parole causarono un leggero mutamento nell'espressione di Zhou Dekun. Stava per rispondere, quando Chen Jiaxi fece schioccare la manica della veste, interrompendolo: “Come può un albero restare immobile sotto il soffio del vento? Gli unici alberi che ci riescono sono quelli che si vedono nei dipinti! Il movimento dell’albero è la prova che il vento soffia, e quindi della sua stessa esistenza! Grande Maestro Zhou, tu sostieni che il nostro spirito resti immutato. Che affermazione ridicola! Forse è questa la ragione per cui non sei ancora un Signore del Calderone Viola. La tua visione del Dao dell’alchimia lascia chiaramente intendere che sei come un fiore innamorato del suo stesso profumo! Stai solo cercando fama e complimenti! L’unico posto in cui potresti diventare un Signore del Calderone è in una fiaba!”.


Quelle parole così cariche di odio fecero tremare Zhou Dekun. Egli puntò un dito in direzione dell’uomo e balbettò: “Tu… tu…”.


“Io cosa? Non dirmi che il gatto ti ha mangiato la lingua! Un fiume immobile non è altro che acqua stagnante. Un albero che resta fermo può esistere soltanto in un dipinto. Grande Maestro Zhou, è evidente che vivi in un mondo di acqua stagnante, e sminuisci le nuvole che fluttuano nell'aria. Non è forse vero che stai solo cercando fama e complimenti? Tu vivi in un dipinto, ignaro del Cielo e della Terra, completamente indifferente al bagliore del mondo esterno. Io dico che sei un fiore innamorato del suo stesso profumo. Mi sbaglio?”. Il tono di voce di Chen Jiaxi si alzava sempre di più. Quando ebbe finalmente terminato la sua filippica, il viso di Zhou Dekun era pallido, e i suoi occhi sembravano sul punto di emettere fiamme. Gli era perfettamente chiaro che il suo rivale stesse rigirando le sue parole a piacimento, eppure il ragionamento sembrava in qualche modo fondato. Aveva in mente le esatte parole con cui rispondere, ma non riuscì a pronunciarle.


“Sciocchezze!” gridò in preda alla furia. Sentendo ciò, Meng Hao sospirò tra sé.


“Sciocchezze?” ribatté Chen Jiaxi. “Molto bene. Lascia che ti spieghi che cosa è veramente la Verità. Considera lo Yin (阴) e lo Yang (阳), la luna (月) e il sole (日). Nel vasto mondo dell’alchimia, il sole incontenibile è lo Yang, che comprende tutto ciò che si scioglie e brucia. Esso è il Calderone degli Elisir. La luna luminosa è il mutevole Yin, cioè la formula per gli elisir! Questa è la Verità! Grande Maestro Zhou, se davvero ti trovi al vertice della conoscenza del Dao dell’alchimia, osi davvero sostenere che il calderone degli elisir, rappresentato dal sole incontenibile, può esistere nel tuo cuore? Sei così ardito da affermare che la luna, che rappresenta l’immensità delle varie formule, può essere concepita nel tuo cuore? Ci sto andando piano dicendo che stai solo cercando fama e complimenti e che sei un fiore innamorato del proprio profumo!”.


L’unica risposta fu il silenzio. Le parole di Chen Jaxi continuavano a riecheggiare nella piazza. Tutti i discepoli della Setta del Setaccio Nero assistevano attoniti.


Il Patriarca Setaccio Viola e la bella donna avevano aperto gli occhi, e guardavano Chen Jiaxi con espressione seria.


Zhou Dekun tremava. Voleva parlare, ma nella sua mente regnava il caos. Tutti gli sguardi erano su di lui. Essere messo in imbarazzo in maniera così sfacciata lo aveva lasciato senza parole.


Proprio mentre stava per aprire la bocca per parlare, risuonò la voce di Meng Hao: “Io, Fang Mu, ho qualche domanda”. Si alzò in piedi e salì sul palco accanto a Zhou Dekun.


Zhou Dekun guardò Meng Hao come se fosse un parente stretto. Era consapevole dell’efficacia di Meng Hao quando si trattava di parlare. Respirò profondamente e non aggiunse altro, poi arretrò di alcuni passi, più che entusiasta di lasciare la scena a Meng Hao.


Lo sguardo glaciale di Meng Hao vagò per la piazza, fermandosi infine su Chen Jiaxi.


“Prego, esprimiti” disse Chen Jiaxi sorridendo. La sua espressione trasmetteva indifferenza, ma dentro di sé egli era calmo e pronto ad ascoltare. Non sapeva molto di questo Fang Mu ma dalla prima conversazione che avevano avuto fuori dalla Setta del Setaccio Nero aveva intuito che fosse uno con cui era meglio non scherzare.


Tuttavia, era sicuro delle sue conoscenze nel Dao dell’alchimia. E poi, Fang Mu si era intrufolato per diventare un Signore del Calderone, perciò Chen Jiaxi si sentiva ancora più sicuro. Il suo volto si aprì in un sorriso beffardo.


Tutti i discepoli della Setta del Setaccio Nero radunati lì intorno si voltarono a guardare Meng Hao. Han Bei strinse gli occhi, celando la scintilla che li illuminava. Tutta l’attenzione era su Meng Hao, compresa quella della bella donna, che sedeva a gambe incrociate osservandolo con espressione interrogativa.


Dopo aver sentito le parole di Chen Jiaxi, molti dei discepoli della Setta del Setaccio Nero gli diedero ragione.


“Ho tre domande” cominciò Meng Hao in tono gelido. “La prima riguarda la Verità. Hai parlato del sole e della luna. Il sole incontenibile, hai detto, è il calderone, e la luna luminosa dà origine alla formula degli elisir. Ma ti chiedo, chi ha creato il calderone, e chi ha inventato la formula degli elisir?”


“Grande Maestro Fang, hai davvero imparato così poco del Dao dell’alchimia?” replicò Chen Jiaxi con una risata. “Gli antenati furono ispirati a creare il calderone dopo aver guardato il sole incontenibile. Per quanto riguarda la formula degli elisir, in maniera simile gli antenati trassero ispirazione dalla luce della luna e poi catalogarono le infinite varietà di piante e erbe. Per questo dico che il sole incontenibile è il calderone e la luna luminosa è la formula. Il sole e la luna sono la fornace che dà origine a tutti gli organismi viventi!”. Un mormorio eccitato si diffuse tra la folla.


Meng Hao rispose in tono distaccato, parlando né troppo velocemente, né troppo lentamente: “Il sole incontenibile è un corpo celeste. Il suo bagliore accecante rende impossibile vedere qualsiasi altra stella. Quando gli antenati guardarono verso l’alto, quello che videro non fu il sole, bensì il cielo! Sei convinto che il Grande Maestro Zhou sia alla ricerca di fama e complimenti.
Beh, Grande Maestro Chen, io dico che tu sei come la rana nel pozzo, che guarda il sole splendente ma non riesce a vedere il cielo che contiene il sole stesso! Anche la luna fa parte dei tanti corpi celesti che si vedono spesso nel cielo notturno.
A causa della luce e dell’oscurità si pensava che l’alternarsi del giorno e della notte fosse frutto di una rotazione. In realtà, tra i corpi celesti, l’unica cosa che non si muove è proprio il cielo. Tu affermi che il Grande Maestro Zhou è un fiore solitario innamorato del proprio profumo.
Grande Maestro Chen, io dico che sei di vedute piuttosto strette. Tu, un semplice alchimista, osi affermare che il sole e la luna sono l’origine di tutte le creature viventi! Dato che così facendo hai rivelato quanto ti sopravvaluti, io, Fang Mu, oggi ti dico che se il sole e la luna sono ciò che dà vita a tutte le creature viventi, allora l’origine dei Cieli è ciò che dà il via alle trasformazioni del sole e della luna!”.


Quando terminò quest’ultima frase, la sua voce riecheggiò fragorosa come un tuono, affondando nel cuore di Chen Jiaxi, che fu sopraffatto dalla delusione.


