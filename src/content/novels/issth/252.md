---
title: Capitolo 252 - La sconfitta
pubDate: 2025-03-17T11:17:34.880Z
tags:
    - issth
---


“Tu ed io, una gara di conoscenza di piante ed erbe!” disse Chen Jiaxi, guardando Meng Hao. Per come la vedeva lui, Fang Mu si era intrufolato per diventare un Signore del Calderone ed era senza dubbio troppo giovane per competere con lui, considerando quanti anni aveva passato a lavorare con piante e erbe.


Non aveva dubbi sulle sue abilità. Era vero, c’erano membri della Setta più esperti di lui, ma egli era assolutamente sicuro di potersi guadagnare la vittoria su questo Fang Mu, buono a nulla dalla lingua affilata.


Mentre parlava agitava la mano destra, cosa che fece scivolare due rinsecchiti rami neri fuori dalla sua borsa da trasporto.


“Arbusti dell’Equinozio di Primavera!”, pensò Zhou Dekun guardando i rami secchi.


“Questi tesori si tramandano fin dai tempi antichi! Arbusti dell’Equinozio di Primavera!”. Chen Jiaxi afferrò uno dei rami e lo tenne in mano.


“Grande Maestro Fang Mu, molto probabilmente tu non riconosci questo oggetto, quindi permettimi di spiegare. Questa pianta si incontra raramente nel mondo moderno, e non cresce in natura. L’antico metodo per produrla è andato perso molto tempo fa. Può essere usata in molti modi, ma è grazie a uno dei suoi usi più straordinari che viene considerata l’antenata di tutte le piante. L’essenza della maggior parte delle piante e delle erbe è contenuta nelle piante più antiche. In questo modo, un alchimista come me può riversare tutta la propria conoscenza di piante ed erbe nel proprio Senso Spirituale e trasferirla su questo Arbusto dell’Equinozio di Primavera così da farlo germogliare. Più vasta è la conoscenza, più germogli appariranno. Questo proverà definitivamente chi di noi ha più esperienza con piante ed erbe!”.
Chen Jiaxi aveva soltanto quei due rami di Arbusto dell’Equinozio di Primavera. Li aveva acquistati in passato grazie a una serie di coincidenze fortunate, e li considerava un tesoro prezioso.


Ora che era stato messo alle strette, li aveva tirati fuori per tentare di migliorare la sua futura reputazione.
L’espressione di Meng Hao era come sempre imperturbabile, anche se dentro di sé fremeva per l’eccitazione. Aveva letto dell’Arbusto dell’Equinozio di Primavera in un antico resoconto. Possedeva proprietà miracolose difficili da spiegare. Una delle sue capacità più straordinarie era quella di aumentare la probabilità di successo nella preparazione degli elisir. Aggiungendo un ramo ad una partita di elisir, la probabilità di successo aumentava in maniera significativa, se non del cento percento.


Senza la minima esitazione, Meng Hao prese in mano l’Arbusto dell’Equinozio di Primavera e rivolse lo sguardo verso il basso. Dentro di sé si sentiva un po’ sfortunato. Quel particolare ramo di Arbusto dell’Equinozio di Primavera era assai piccolo, e aveva circa lo stesso diametro di un dito.


“Grande Maestro Fang, cominciamo!” annunciò Chen Jaxi in tono minaccioso. Sembrava che non vedesse l’ora di annientare Fang Mu.


Tutti i Coltivatori della Setta del Setaccio Nero osservavano concentrati. Il beneficio che avevano tratto da questa lezione di alchimia era indescrivibile. Han Bei sedeva tra la folla, lo sguardo fisso su Meng Hao.
Zhou Dekun era un po’ nervoso. Aveva sentito la storia del modo straordinario in cui Meng Hao aveva passato la prova per diventare maestro alchimista, ma era comunque preoccupato. Nel vedere la sua espressione, Chen Jiaxi si sentì ancor più sicuro di sé.


Senza aspettare Meng Hao, egli riversò il suo Senso Spirituale nel ramo rinsecchito che teneva sul palmo della mano.


Con una risata gelida, disse: “L’apparire di un germoglio indica la padronanza di centomila tipi di piante ed erbe. Due germogli indicano duecentomila varianti. Grande Maestro Fang, ti suggerisco di affrontare la situazione con serietà”. Un bagliore accecante emanò dal ramo rinsecchito, riempiendo l’intera piazza e attirando l’attenzione di tutti gli spettatori.


L’espressione di Meng Hao rimase imperturbabile. Il suo Senso Spirituale zampillò, riversandosi direttamente nel ramo rinsecchito.


Il tempo scorreva lentamente. Era passata forse mezz'ora. Improvvisamente, un germoglio verde apparve sul ramo rinsecchito che Chen Jiaxi teneva in mano, il tipo di germoglio che si vede qualche volta durante l’equinozio di primavera.


“Centomila piante… Il Grande Maestro Chen ha già dimostrato la padronanza di centomila piante!”


“Chissà quante ne conosce il Grande Maestro Fang…”. Proprio mentre i discepoli della Setta del Setaccio Nero cominciavano a chiedersi come si sarebbe evoluta la situazione, due germogli spuntarono sul ramo di Meng Hao! La sua espressione rimase impassibile nel vederli apparire. Tuttavia, gli spettatori, e lo stesso Chen Jiaxi, erano paralizzati per la sorpresa. Chen Jiaxi spalancò gli occhi. Non aveva mai visto nessuno in grado di far spuntare due germogli su un ramo rinsecchito in così poco tempo.


“Non ha importanza”, si consolò. “Considerate le mie abilità con piante ed erbe, alla fine riuscirò a sconfiggere questo impostore!”. Un’espressione malvagia gli apparve sul volto. Ma proprio in quel momento…


Un terzo germoglio spuntò, e poi un quarto, un quinto… apparvero in totale nove germogli nel giro di una decina di secondi!


L’aria si riempì di sospiri di stupore. I Coltivatori della Setta del Setaccio Nero erano sbalorditi.


“Come è possibile…”


“Nove germogli… significano novecentomila piante medicinali, novecentomila varianti!”


“Sono nove…”


Improvvisamente, un decimo germoglio spuntò sul ramo rinsecchito. Chen Jiaxi, dal canto suo, era riuscito a far spuntare solo tre germogli.


“Impossibile!” pensò Chen Jiaxi, gli occhi fiammeggianti per la rabbia. Non riusciva a credere a ciò che vedeva. I suoi capelli erano in disordine, ed egli emise un grido selvaggio nello sforzo di far spuntare altri germogli il più velocemente possibile. In realtà, prima non aveva specificato quale fosse il livello delle sue competenze. Conosceva soltanto novecentomila varianti di piante ed erbe, cosa che lo collocava in cima al secondo regno. Per questo motivo, non riusciva a generare più di nove germogli.


In quel momento, dopo che dieci germogli erano comparsi sul ramo di Meng Hao, apparve il bocciolo di un fiore. Si contorse, attirando immediatamente l’attenzione di tutti, persino di Chen Jiaxi e Li Yiming. Sì udì un piccolo scoppio mentre il bocciolo si apriva in un piccolo fiore bianco.


Li Yiming impallidì. “Un Arbusto dell’Equinozio di Primavera che fiorisce… è… è…”. La sua espressione era di assoluta incredulità. Era ben consapevole del significato di un ramo secco che fioriva.


Zhou Dekun disse, in tono pieno di trepidazione: “Centomila piante medicinali, un milione di varianti, un milione di innesti diversi… La fioritura del ramo rappresenta i milioni di innesti diversi. Dieci fiori rappresentano tutti le cento milioni di varianti di innesti”. Non avrebbe mai immaginato che le abilità di Meng Hao con piante ed erbe potessero raggiungere un tale livello. La competenza della maggior parte dei Signori del Calderone si fermava intorno a qualche decina di milioni. Solo i Signori del Calderone Viola erano in grado di arrivare al livello di cento milioni di varianti di innesti.


“Tu… tu…” ansimò Chen Jiaxi, fissando Meng Hao a bocca spalancata, in preda alle vertigini. La sua visione si fece sfocata. Nemmeno nei suoi incubi peggiori avrebbe osato immaginare che la competenza di Meng Hao riguardo a piante ed erbe avrebbe potuto raggiungere un livello così straordinario. Se l’avesse saputo, non avrebbe mai osato mettersi contro di lui.


La sua voce vacillava e il suo corpo era scosso da tremiti. Stava per aggiungere qualcosa, quando improvvisamente apparve un secondo fiore, poi un terzo e un quarto. Ad ogni nuovo fiore, lo spirito di Chen Jiaxi tremava. I Coltivatori nella piazza furono pervasi dalla confusione. Fissavano Meng Hao, assolutamente scioccati e increduli.


Sei, sette, otto, nove fiori…


Ogni nuovo fiore gettava gli astanti nello stupore, persino il Patriarca Setaccio Viola e i due Patriarchi che gli sedevano accanto. Osservavano Meng Hao con gli occhi brillanti e il respiro affannoso.


Infine… apparve il decimo fiore!


L’oscurità invase il campo visivo di Chen Jiaxi. Stava per svenire. Disperate grida di dolore si accumulavano nel suo petto. Non aveva previsto questa svolta nel corso degli eventi. Come poteva essersi imbattuto in qualcuno di così… inumano, lì nella Setta del Setaccio Nero? Se fosse venuto a sapere che Fang Mu era Gran Maestro del Calderone degli Elisir, sarebbe davvero svenuto all'istante.


“Non è umano…” pensò Zhou Dekun fissando il vuoto, il corpo scosso da tremiti.


Quella non era una competizione ad armi pari. Fang Mu aveva completamente annientato Chen Jiaxi.
Non aveva nemmeno possibilità di rispondere. Era stato completamente e irrimediabilmente sconfitto.


Il Patriarca Setaccio Viola e gli altri due respiravano affannosamente, fissando l’impassibile Meng Hao quasi fosse stato un tesoro di grande valore. Il caos delle conversazioni esplose tra i discepoli della Setta del Setaccio Nero. I Coltivatori presenti avevano una certa conoscenza del Dao dell’alchimia. Come potevano non capire l’importanza di ciò che stava accadendo davanti a loro?


“Gran Maestro Fang Mu!”


“Il ramo secco ha generato dieci fiori! Il massimo traguardo, dieci milioni di varianti di innesti!”


in mezzo al sonoro chiacchiericcio, Meng Hao sollevò improvvisamente il capo. Senza nemmeno guardare il ramo, lo ripose nella sua borsa da trasporto. Ovviamente non aveva alcuna intenzione di restituirlo.


“Allora, sei ancora convinto di voler fare una gara su piante ed erbe?” disse. Di fronte a lui, il volto di Chen Jiaxi era mortalmente pallido, e il suo corpo tremava da cima a fondo. Gettò la testa all'indietro. I suoi capelli erano in disordine, e nel suo sguardo luccicava il bagliore della pazzia.


“SI’” gridò, fissando Meng Hao con occhi pieni di gelosia e odio.


Non riusciva a sopportare che il suo rivale fosse così giovane, eppure così dotato per quanto riguardava piante ed erbe. Non sopportava che il suo rivale fosse un Signore del Calderone Est degli Elisir. Non sopportava che il suo rivale l’avesse lasciato senza parole, sia per i suoi discorsi, sia per il suo Dao dell’alchimia. Ma soprattutto, odiava che il suo rivale non gli avesse permesso di vincere, che non avesse permesso a Chen Jiaxi di calpestarlo per raggiungere la fama.


L’odio gli penetrò fin nelle ossa, lasciando spazio ad una pazzia demonica.


“Faremo una gara di Divinazione della Formula Istantanea!” proclamò Chen Jiaxi in tono rauco. Dal basso, Li Yiming aveva pensato di fermarlo, ma vedendo lo sguardo selvaggio e animalesco negli occhi di Chen Jiaxi, si limitò a sospirare tra sé.


“E sia. Se vuoi un’altra gara, l’avrai” rispose Meng Hao gelido. Lanciando un’occhiata a Chen Jiaxi impazzito, aggiunse: “Tuttavia, le competizioni di quel genere mi annoiano. Se vuoi fare a gara, almeno facciamo una scommessa: qualsiasi elisir che l’avversario sarà in grado di identificare, sarà immediatamente ceduto!”.


Zhou Dekun rimase senza fiato per la crudeltà della proposta. Sarebbe stato davvero il colpo di grazia.
Il viso di Li Yiming si contorse. Nello stesso momento, Chen Jiaxi parve riacquistare parte della sua lucidità. Ma non abbandonava l’odio. Respingeva il buon senso, ignorandolo.


“Va bene! Non mi fermerò finché non avrò vinto!”. La sua voce riecheggiò lasciando senza fiato i discepoli della Setta del Setaccio Nero. Li Yimin e Zhou Dekun tremavano entrambi per la tensione.


“Non mi fermerò finché non avrò vinto” significava che la competizione non sarebbe finita finché ci fossero stati elisir da mostrare. L’unico modo per farla finita sarebbe stato che qualcuno si fosse ritirato, e quella sarebbe stata la sconfitta definitiva.


Li Yiming era incredibilmente preoccupato mentre osservava Chen Jiaxi aprire la sua borsa da trasporto per tirare fuori un elisir medicinale, che gettò poi a Meng Hao.


Meng Hao lo prese e lo osservò.


“Elisir del Mondo Ingannevole. Linfa dell’Alba Celeste, terra delle Cento Tombe, foglia della Diffusione della Pace…”. Non appena ebbe finito di parlare, Meng Hao mise l’elisir medicinale nella sua borsa da trasporto e guardò Chen Jiaxi.


Chen Jiaxi lo guardò in cagnesco. Avrebbe voluto dire che Meng Hao si sbagliava. Ma erano entrambi alchimisti; fare una cosa del genere avrebbe significato un’umiliazione ancora più grande di un’evidente sconfitta, ed egli avrebbe perso ogni diritto di proseguire.


Aprì la sua borsa da trasporto per estrarne un altro elisir medicinale, che passò a Meng Hao.


“Elisir del Lampo Gelido. Non esistono molti di questi elisir. Ci vogliono radici di Erba della Gloria Stagionale, raccolta tra le nevi dell’inverno, e Linfa d’Oro e di Ferro, ed Erba del Fuoco del Fulmine…” e andò avanti a elencare dozzine di piante medicinali.


“Questo elisir… interessante. Non sono sicuro di saperne il nome, ma so che ha il potere di dare forza alle braccia. È chiaramente un elisir per rafforzare il corpo. Contiene Fiore di Montagna Selvatico, linfa di Contenimento…”.


“Questo…questo è un elisir magico che trasforma il sangue in energia esplosiva. Contiene Frammento Verde polverizzato, olio Celeste…”.


“Compagno Daoista Chen, possiedi molti elisir davvero unici. Eccellente, eccellente. Non sono sicuro del nome dell’elisir, ma è chiaramente un elisir per il veleno. Contiene…”.


Il tempo passava lentamente. Zhou Dekun continuava a guardare sbalordito. Chen Jaxi sembrava sul punto di collassare, il viso pallido come la morte mentre tentava di cogliere Meng Hao in fallo. Tuttavia, non aveva scelta. Praticamente gli stava passando i suoi elisir medicinali…


Nel giro di pochi minuti, aveva ceduto a Meng Hao quasi cento elisir diversi…
                                



