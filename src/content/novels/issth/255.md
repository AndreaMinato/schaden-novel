---
title: Capitolo 255 - Ella Fluttuava nel Vento
pubDate: 2025-03-17T11:17:34.880Z
tags:
    - issth
---


Non appena ebbe pronunciato quelle parole, Meng Hao aprì la sua borsa da trasporto. Un calderone per gli elisir ne volò fuori insieme ad alcuni cristalli di fuoco Terrestre e a una moltitudine di piante medicinali, con le quali Meng Hao cominciò a lavorare. Iniziò a preparare un elisir sotto gli occhi di tutti.


Lavorava ad una velocità incredibile. A tutti coloro che stavano assistendo alla scena era chiaro che egli stesse facendo tutto ciò nel tentativo di salvare Chen Jiaxi. A quanto sembrava, per assicurarsi il successo, aveva persino prelevato una goccia di sangue dalla fronte di Chen Jiaxi. Il sangue finì nella fornace come espediente per rendere più efficace l’antidoto contro il veleno.


Aleggiava un silenzio mortale, e tutti gli occhi erano fissi su Meng Hao mentre egli preparava l’elisir. Non aveva mai preparato un elisir così velocemente prima di allora. In pochi istanti, un aroma fragrante invase la piazza. Dopodiché, Meng Hao agitò la mano, e un elisir di colore rosato volò fuori dalla fornace fino alla bocca di Chen Jiaxi. La sua vita era chiaramente appesa a un filo. Decine di migliaia di sguardi erano ora fissi su di lui. Non appena ebbe inghiottito l’elisir, il suo corpo prese a tremare violentemente. Poi, ancor più sorprendentemente, i suoi capelli presero a cambiare colore da nero a bianco. La pelle cominciò a raggrinzirsi man mano che la vitalità veniva prosciugata. Sembrava che fosse invecchiato di quasi cent’anni nel giro di pochi secondi. Se prima aveva l’aspetto di un uomo di mezza età, ora sembrava avere un piede nella fossa. Le rughe gli ricoprivano il volto, ed egli emanava un senso di vecchiaia. Prima di allora, la sua base di Coltivazione si trovava all'ultimo stadio della Stabilità della Consistenza, ma ora sembrava stesse svanendo a causa dell'età avanzata.


L’intero processo durò all'incirca qualche decina di secondi. Chen Jiaxi aveva ora un aspetto totalmente diverso: era un anziano gracile privo della sua base di Coltivazione. Tuttavia, l’aura di morte che aveva emanato fino a pochi istanti prima era stata sostituita da una forza vitale.


Egli spalancò gli occhi. Improvvisamente, tossì un grosso coagulo di sangue, insieme a ciò che rimaneva dell’elisir. Era grande più o meno quanto un’unghia, la metà di ciò che era stato prima.


Non era l’elisir che aveva preparato Meng Hao, bensì quello che tutti avevano creduto essere l’Elisir Primordiale del Riempimento Celeste!


Non appena egli sputò l’elisir, Meng Hao agitò la mano e lo raccolse in una piccola fiala. Tuttavia, prima che riuscisse a riporla nella borsa da trasporto, gli occhi del Patriarca Setaccio Viola furono attraversati da un lampo. Egli agitò la mano destra, facendo volare l’elisir dalle mani di Meng Hao alle sue.


Meng Hao non vi fece caso, concentrandosi invece su Chen Jiaxi che tremava, lo sguardo confuso.
“Un istante prima che il veleno ti uccidesse, sono riuscito a impedire che continuasse a diffondersi. Il veleno non è impossibile da debellare; tuttavia, con le mie attuali abilità nel Dao dell’alchimia non mi è stato possibile trovare la giusta combinazione di piante medicinali in un lasso di tempo così breve. Di conseguenza, ho usato il metodo più semplice possibile, che è anche il più rapido. Ho stimolato la tua forza vitale e distrutto la tua base di Coltivazione. in questo modo, sono riuscito a tirare fuori il veleno. Per quanto riguarda la tua base di Coltivazione, dovrebbe ripristinarsi in tempi brevi se pratichi la coltivazione di recupero”.


Chen Jiaxi rimase in silenzio mentre Li Yimin si affrettò ad aiutarlo a rialzarsi. Chen Jiaxi fissò Meng Hao senza espressione e si lasciò sfuggire una risata amara.


“Montagna Eterna una volta disse che le battaglie di alchimia sono come le battaglie di magia: la morta può arrivare anche con il solo pensiero. Considerato ciò che è accaduto oggi, sono convinto della veridicità di questa massima”. Dopo aver detto ciò, giunse le mani in segno di saluto. Tremava dalla testa ai piedi e teneva il capo chino per celare l’odio che si diffondeva nel suo cuore.


Anche Li Yiming giunse le mani e si inchinò in direzione del Patriarca del Setaccio Viola e degli altri. Chiaramente non potevano rimanere sulla montagna, quindi presero Chen Jiaxi e volarono nel cielo, scomparendo in lontananza.


Alcuni tra i Coltivatori della Setta del Setaccio Nero si alzarono per accompagnarli. Considerate le esperienze passate di Meng Hao, gli era impossibile non notare l’odio di Chen Jiaxi. Se non fosse stato per tutto quell'odio, Meng Hao, consapevole del fatto che aveva avuto la meglio, avrebbe aiutato l’uomo a ripristinare la sua base di Coltivazione più velocemente.


Ma ora l’idea non gli passava nemmeno per la testa. Molto tempo prima di diventare Fang Mu, aveva imparato a trattare i suoi nemici con spietata freddezza.


Meng Hao si voltò a guardare Patriarca Setaccio Viola, che in quel momento era impegnato a esaminare l’elisir medicinale appena vomitato da Chen Jiaxi.


“Anziano Setaccio Viola” disse, con un sorriso gentile “Ho appena vinto quell'elisir nella gara. Forse potresti dirmi cosa intendi offrirmi in cambio per averlo?”.


Patriarca Setaccio Viola rise forte. Scuotendo la testa, agitò una manica e l’elisir nella fiala volò nuovamente in mano a Meng Hao. L’aveva appena esaminata con il Senso Divino. Anche se le sue conoscenze di alchimia non erano molto vaste, egli era pur sempre un Coltivatore dell’Anima Nascente che viveva da moltissimi anni. Come poteva non essere a conoscenza di qualcosa come gli antichi elisir medicinali? In realtà in passato aveva concentrato i suoi studi proprio sugli antichi elisir medicinali.


Non importava in che modo l’avesse esaminato; non aveva notato nulla di particolarmente degno di nota a proposito dell’elisir. In effetti, quando l’aveva tenuto in mano, aveva sentito odore di pesce, di marcio. Dopo una breve discussione con l’uomo dal viso rubicondo, usando il Senso Divino avevano appurato che si trattasse senza dubbio di un elisir per il veleno.


Il fatto che egli lo avesse restituito così in fretta aveva molto a che vedere con ciò che Meng Hao aveva detto e fatto.


Prima di allora, tutti nella Setta del Setaccio Nero, incluso Patriarca Setaccio Viola e i suoi compagni, non avevano quasi nemmeno guardato Fang Mu. In quel momento però divenne chiaro a tutti che Fang Mu… superasse di gran lunga Zhou Dekun.


Ciò era particolarmente vero per quanto riguardava la sua ultima dimostrazione di crudeltà. Da quel momento in poi, Patriarca Setaccio Viola avrebbe prestato molta più attenzione a questo Fang Mu.


Meng Hao accettò la fiala dell’elisir con un sorriso, e la gettò con noncuranza nella sua borsa da trasporto.


La lezione di alchimia era ormai finita. Zhou Dekun invitò Meng Hao ad unirsi a lui per un banchetto organizzato dalla Setta del Setaccio Nero, ma egli rifiutò educatamente. Con la stanchezza dipinta in volto, fece ritorno alla Cima Nera dell’Accoglienza.


Di nuovo a casa, si sedette a gambe incrociate per recuperare energie. Il tempo passava, e presto il cielo fu invaso dalla luce della luna. Meng Hao aprì improvvisamente gli occhi e agitò la mano destra. Apparve una fornace per gli elisir, insieme a un cristallo di fuoco Terrestre. Egli tirò fuori anche il suo medaglione da Signore del Calderone e il suo scudo protettivo.


Dopo essersi messo in sicurezza all'interno dello scudo, aprì la borsa da trasporto per estrarne la fiala e l’elisir per il veleno. Prese un respiro profondo e tirò fuori…lo scrigno di giada! L’aveva messo nella borsa da trasporto molto tempo prima.


In realtà, l’elisir medicinale era davvero uno degli antichi elisir, ovvero l’Elisir Primordiale del Riempimento Celeste! Era solo metà dell’elisir originale, perciò l’essenza del Tempo e il potere medicinale non erano svaniti completamente!


In tempi antichi, gli elisir non venivano preparati usando le fiamme. Al loro posto si usava il potere di Cielo e Terra. Lo scrigno di giada faceva parte del passaggio finale del processo di preparazione. Dopo essere stato sigillato al suo interno, l’elisir giungeva gradualmente a compimento.


Erano conoscenze di base; quasi tutti gli antichi elisir medicinali che erano stati scoperti erano stati preparati in quel modo. Pur essendo sigillati all'interno dello scrigno di giada, con il passare del tempo la maggior parte di questi elisir medicinali si seccavano gradualmente e diventavano difettosi, anche se generalmente conservavano un pizzico di potere medicinale.


Meng Hao non sapeva quanto tempo prima fosse stato fabbricato quell'Elisir Primordiale del Riempimento Celeste, ma per qualche ragione non si era seccato e conteneva ancora tutto il potere medicinale. Inoltre, l’elisir conteneva il Potere del Tempo.


Se Meng Hao non avesse appreso la tecnica per purificare il Tempo, se non avesse compreso appieno l’Incantesimo della Volontà Viola, e purificato un albero di Primavera e Autunno, gli sarebbe stato molto difficile accorgersi dell’unicità di quell'elisir medicinale. Tutti e tre erano essenziali. Se uno fosse venuto a mancare, non sarebbe mai stato in grado di cogliere tutti gli indizi.


Il Tempo era visibile e materiale, eppure allo stesso tempo invisibile e incorporeo. Gli antichi elisir medicinali si seccavano e rivelavano tutta la loro antichità. Era il risultato del trascorrere del Tempo.
Tuttavia, questo elisir medicinale era diverso. Assorbiva il Tempo stesso, riempiendo l’elisir del suo potere illusorio. L’elisir era in realtà… un tesoro del tempo!


Per questa ragione, una volta consumato, l’elisir inverte il Qi e le vie di passaggio del sangue, e fa immediatamente raggrinzire e invecchiare il corpo. Dopodiché, tuttavia, una volta dissolto l’elisir, il vero potere dell’Elisir Primordiale del Riempimento Celeste esplodeva al culmine delle sue possibilità.


Era esattamente ciò che era successo nel caso di Chen Jiaxi.


Il cosiddetto elisir medicinale che Meng Hao aveva preparato uno stratagemma per nascondere la verità. La sua unica funzione era stata quella di contaminare la traccia di Elisir Primordiale del Riempimento Celeste nel corpo di Chen Jiaxi.


Il vero obbiettivo di Meng Hao era stato prima di tutto impedire che il Patriarca del Setaccio Viola si insospettisse, e poi comportarsi in maniera sufficientemente indulgente da poter ottenere l’elisir.


Meng Hao fece un respiro profondo mentre estraeva il coagulo di sangue dal calderone e lo metteva in una fiala di giada. Dopodiché, mise l’Elisir Primordiale del Riempimento Celeste nel forno e cominciò a scrostare via lo sporco. Poi lo ripose con cautela nel suo scrigno di giada, che poi sollevò per esaminarlo.


“Il valore di questo elisir per me non sta nel suo potere medicinale, quanto piuttosto nel fatto che contiene in sé il potere del Tempo. Quando verrà il momento di forgiare il mio tesoro del Tempo, mi sarà molto utile! Aumenterà considerevolmente le mie probabilità di successo”. Meng Hao non stava più nella pelle per la trepidazione. Poteva solo immaginare il potere che sarebbe stato in grado di adoperare dopo aver fabbricato il suo tesoro del Tempo.


“E’ un vero peccato che Chen Jiaxi non mi dirà mai dove ha preso questo elisir medicinale. Tuttavia… dovrei essere in grado di scoprirlo a breve”.


Sollevò la fiala di giada dove aveva messo il coagulo di sangue. Quel sangue era di Chen Jiaxi.


“Una volta che avrò clonato il sangue, il clone dovrebbe avere il potere di rivelare i ricordi della persona da cui proviene il sangue”. Meng Hao era sempre più eccitato. Per quanto riguardava Chen Jiaxi, egli aveva deciso di combattere con Meng Hao nel campo dell’alchimia. La sua base di Coltivazione non era distrutta in maniera irreparabile, e inoltre si trovavano nella Setta del Setaccio Nero, dove la vittoria era stata decretata chiaramente e con giustizia. Di conseguenza, non potevano esserci ripercussioni.


I giorni successivi passarono in un lampo. La Divisione del Mondo degli Elisir se ne andò, lasciando l’addestramento in alchimia della Setta del Setaccio Nero interamente nelle mani di Meng Hao e Zhou Dekun.


Patriarca Setaccio Viola in persona chiese che Meng Hao preparasse alcuni Elisir di Raffinazione dell’Anima per la Setta del Setaccio Nero. Gli elisir di questo tipo costituivano una fonte di nutrimento per l’anima. Meng Hao decise di rifiutarsi educatamente; non voleva essere costretto a lavorare a così stretto contatto con la Setta del Setaccio Nero. Per quanto riguardava Zhou Dekun, egli sembrava piuttosto elettrizzato dalla situazione; aveva tenuto varie lezioni all'interno della Setta del Setaccio Nero, e si poteva considerare complessivamente soddisfatto.


Meng Hao trascorse il tempo visitando i luoghi degni di nota all'interno della Setta e porgendo i propri omaggi ad alcuni dei discepoli del Conclave. Tentò di ottenere informazioni su Xu Qing facendo parecchi giri di parole. Passati cinque giorni, non si vedeva ancora alcuna traccia di lei.


Stava cominciando a preoccuparsi; la Setta del Setaccio Nero era un posto bizzarro. L’incidente con Zhou Jie aveva contribuito a rafforzare questa idea nella sua mente.


Quella sera Meng Hao stava camminando in una zona vicina al confine delle Cento Montagne. Sollevò il capo e in lontananza scorse una donna in piedi su una delle montagne. Indossava una tunica nera e stava su una colonna a strapiombo sulla montagna. Il vento faceva fluttuare la sua veste e i suoi lunghi capelli neri attorno al suo corpo. Nell'istante in cui riconobbe il suo viso, Meng Hao ebbe un fremito.


La donna era bella, ma fredda e priva di vitalità…


L’aveva cercata ovunque e improvvisamente eccola lì, che fluttuava nel vento.


Il suo sguardo era vuoto. Se ne stava sulla colonna di pietra come se volesse volare via.


Quella era… Xu Qing.
                                


                                



