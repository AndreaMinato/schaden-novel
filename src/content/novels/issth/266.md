---
title: Capitolo 266 - L'Eroe Azzurro Senza Volto!
pubDate: 2025-03-17T11:17:34.882Z
tags:
    - issth
---


Sei giorni dopo, il Dominio Meridionale fu colpito, in senso figurato, da forti venti di tempesta. Il cuore di ciascun Coltivatore del Dominio Meridionale nella regione occidentale ne fu scosso.


Tutto questo avvenne a causa di un nome.


L'Eroe Azzurro Senza Volto!


Secondo le voci, indossava un abito lungo di colore azzurro e il suo volto era una macchia indefinita.


Secondo le voci, si trovava solo allo stadio avanzato della Stabilità della Consistenza, ma le sue abilità di combattimento erano incredibili, qualcosa di raro.


Secondo le voci, ogni volta che partiva all'attacco, diceva solo una parola:


“Combatti!”


Le voci avevano iniziato a diffondersi subito dopo il suo primo scontro, sette giorni prima. Aveva combattuto contro un Prescelto della Setta del Gelo Dorato che si trovava nel grande cerchio dello stadio avanzato della Stabilità della Consistenza. Si erano incontrati in volo, e senza un apparente motivo era stata pronunciata la parola "Combatti!", dopo di che il cielo era stato pervaso da un'esplosione.


In un attimo, il Prescelto della Setta del Gelo Dorato venne sconfitto. Accadde tutto in un batter d'occhio, come se l'uomo fosse dell'erbaccia secca o un albero marcio in attesa di essere distrutto.


Molte persone assistettero al combattimento. Fu sconcertante, ma prima ancora che riuscissero a diffondere la notizia, furono testimoni del secondo scontro dell'Eroe Azzurro Senza Volto.


Il suo avversario era un Prescelto della Setta del Demone di Sangue che, ancora una volta, fu sconfitto in un istante!


Le loro vite furono risparmiate. Tuttavia, sconfitte così decisive avrebbero fatto perdere l'autostima in chiunque, dunque i due avversari rimasero disorientati.


Nei giorni seguenti, il Clan Li, la Setta del Setaccio Nero, il Clan Song, la Setta della Spada Solitaria, il Clan Wang... tutte le grandi Sette e i grandi Clan videro i loro prescelti soccombere alla stessa sorte. Chiunque incontrasse l'uomo vestito di azzurro non avrebbe mai avuto la possibilità di sferrare due attacchi. Venivano tutti sconfitti all'istante.


La regione occidentale del Dominio Meridionale era in subbuglio, poiché tutti iniziarono a fare supposizioni sull'identità di questo uomo senza volto vestito di azzurro. Le idee erano le più disparate.


L'ottavo giorno, ad una distanza di circa millecinquecento chilometri dal Geyser del Dao, punto in cui si erano riuniti i discepoli della Setta della Spada Solitaria, balenò nell'aria una sagoma vestita di azzurro. Più avanti, c'era un uomo di mezza età con il viso arrossato. I suoi occhi brillarono intensamente quando fissò l'uomo in azzurro davanti a lui.


"Ma chi sei tu di preciso?!"


Naturalmente l'uomo in azzurro non era altri che Meng Hao.


Negli ultimi giorni aveva continuato a battersi, nel tentativo di ottenere l'illuminazione nel combattimento riguardo il nono Pilastro del Dao. Aveva ovviamente sentito parlare del Geyser del Dao, come delle persone che avevano raggiunto la Formazione del Nucleo.


Tuttavia, non era andato subito al Geyser del Dao. Aveva invece continuato a sfidare gli eroi del Dominio Meridionale. Dopo aver trascorso giorni ad affrontare molteplici avversari e ottenere vittoria dopo vittoria, adesso aveva come obiettivo i Figli del Dao delle varie Sette e dei vari Clan.


L'uomo di mezza età davanti a lui era niente meno che il Primo dei Sette Figli della Spada Solitaria, Han Shandao, nel grande cerchio della Stabilità della Consistenza, a metà strada per la Formazione del Nucleo.


“Combatti? O no?" chiese Meng Hao, con voce fredda.


Gli occhi di Han Shandao brillarono intensamente. Sollevando la testa al cielo rise di gusto, poi alzò la mano destra e lanciò urlando il suo imponente spadone. La sua aura della spada splendette fino ai cieli mentre sfrecciava verso Meng Hao, che sorrise appena avanzando di un passo.


Nell'aria si diffuse una forte esplosione, e nello stesso momento...


Dalla bocca di Han Shandao schizzò fuori del sangue nel momento in cui cadde all'indietro nell'aria. Il suo volto fu pervaso dallo sconcerto. Lo spadone aveva cominciato a sgretolarsi. Nascosto al suo interno vi era un pugnale volante che poteva scatenare il potere della Formazione del Nucleo. Tuttavia, anche questo stava tremando ed era ricoperto di crepe, volò all'indietro seguendo Han Shandao.


Un istante, una mossa, una sconfitta totale!


Dalla spalla destra di Han Shandao partiva un lungo squarcio che si estendeva fino all'ascella sinistra. All'interno della ferita era visibile l'osso, e da qui il sangue fuoriusciva gorgogliando. Quando uno degli altri discepoli della Setta della Spada Solitaria aiutò Han Shandao a rimettersi in piedi, questi era pallido in volto.


Fece un respiro profondo e rimase in piedi sulle gambe barcollanti. "Sua eccellenza ha ottenuto l'illuminazione sull'antico incantesimo di combattimento contenuto nel Geyser del Dao. Ammetto la sconfitta".


Meng Hao non rispose. Semplicemente si voltò e se ne andò. In questi otto giorni aveva combattuto contro molte persone. Molti avevano parlato del Geyser del Dao e dell'antico incantesimo di combattimento.


Dopo che Meng Hao se ne andò, l'effetto sfocato sul suo volto cambiò. Un istante più tardi, era tornato ad avere le sembianze di Fang Mu, nonostante indossasse ancora l'abito azzurro. Un'ora più tardi, Meng Hao volse lo sguardo in direzione di un immenso lago.


Era un lago, ma era più appropriato definirlo un Geyser del Dao!


Il lago era circondato da una numerosa adunanza di Coltivatori, più di diecimila. Sedevano tutti a gambe incrociate, all'apparenza in meditazione profonda.


L'arrivo di Meng Hao non attirò l'attenzione di nessuno.


Guardò la folla e poi scelse un punto con meno persone, dove si sedette a gambe incrociate e cominciò ad osservare in silenzio.


Il tempo scorreva. Il secondo giorno, Meng Hao notò che stavano arrivando sempre più Coltivatori da ogni direzione. A mezzogiorno, erano presenti diverse decine di migliaia di persone.


Entro sera, l'intera area divenne affollata. Sembrava che ci fossero circa centomila Coltivatori!


D'un tratto, l'acqua schizzò in aria e comparvero delle luci brillanti al di sopra del Geyser del Dao. Le luci si intrecciarono fino a formare uno schermo nel cielo. All'interno dello schermo c'era l'immagine indefinita di una persona, seduta in meditazione a gambe incrociate, con entrambe le mani mosse in segno di incantesimo. Era una Proiezione del Dao!


"È comparsa!"


"Di preciso, qual è l'illuminazione contenuta nel Geyser del Dao? Ma che diavolo? Sono rimasto qui per quasi un anno, ma la mia base di Coltivazione non ha fatto il minimo progresso".


Le voci dei Coltivatori nella zona pervasero l'aria. Meng Hao alzò lo sguardo per esaminare lo schermo. Quando lo fece, l'immagine sfocata e le mani dell'uomo iniziarono a diventare più nitide. Meng Hao si rese subito conto che l'immagine illusoria dell'uomo stava emettendo istinto omicida!


L'istinto omicida era debole, ma Meng Hao era certo che fosse presente, e che non fosse l'unico ad averlo notato.


Sussurrando tra sé e sé, impose a sé stesso di mantenere la calma. Fissò la figura nello schermo e, poco a poco, iniziò ad estraniarsi da tutto il resto. Rimase in questo stato per un'intera notte. All'alba del giorno seguente, aggrottò la fronte. Non aveva fatto alcun progresso.


Proprio mentre era seduto lì a pensare, di fianco a sé sentì una voce entusiasta. "Hey, Compagno Daoista, guarda qui". Era un uomo di mezza età, smunto, ma con gli occhi splendenti. Sembrava sprigionare astuzia da tutti i pori.


Meng Hao lo aveva notato in precedenza. Era passato tra la folla attorno al Geyser del Dao rivendendo i libri della sua borsa da trasporto. Poche persone sembravano interessate all'acquisto, e la gran parte lo trovava estremamente fastidioso.


L'uomo però era molto prudente, e non appena percepiva l'astio, sorrideva e se ne andava.


Si trovava accanto a Meng Hao, sul volto aveva un'espressione entusiasta. Con un inchino compiacente verso di lui, chinò appena il capo e iniziò frettolosamente a parlare.


"Compagno Daoista, sei preoccupato perché non hai ottenuto l'illuminazione del Geyser del Dao?". La sua voce era carica di un entusiasmo contagioso. "Hai trovato una montagna di tesori, ma non sai proprio cosa farne?"


Meng Hao fissò l'uomo, sorpreso.


"Non devi assolutamente preoccuparti", continuò, con gli occhi che brillavano intensamente. "Stai per posare gli occhi sul manuale per principianti dell'Eminente Lord sull'Illuminazione Infinita dell'Antico Geyser del Dao!". Colpì la borsa da trasporto e comparve immediatamente nella mano un opuscolo sbiadito.


"In questo manuale ho umilmente riportato l'illuminazione di innumerevoli Compagni Daoisti. Infatti, a caro prezzo, sono addirittura andato a rendere omaggio alla Dea Celeste Xu Qing della Setta del Setaccio Nero, alla Dea Celeste della Setta del Demone di Sangue Li Shiqi, e anche al Figlio del Dao del Clan Wang, Wang Lihai. Tutte le loro illuminazioni sono contenute al suo interno. Contiene anche le conoscenze di più di cento Prescelti di diverse Sette. È stato con copioso sangue, sudore e lacrime che ho creato questo manuale per principianti dell'Eminente Lord sull'Illuminazione Infinita!". L'uomo parlò a grande velocità, stringendo il libro in una mano e gesticolando con l'altra. Meng Hao rimase a fissarlo scioccato.


"Compagno Daoista, so a cosa stai pensando. È impossibile definire il valore di un libro come il manuale per principianti dell'Eminente Lord sull'Antica Illuminazione Infinita. Non ha prezzo, giusto?". Si colpì la coscia, come se volesse imporsi di prendere una decisione.


"Compagno Daoista, puoi starne certo. Il prezzo di questo manuale per principianti dell'Eminente Lord sull'Illuminazione Infinita non è centomila Pietre dello Spirito. Non è diecimila Pietre dello Spirito. E nemmeno mille Pietre dello Spirito. Questo libro, che contiene l'illuminazione di più di cento Prescelti, e diversi Figli del Dao, che è stato messo insieme al costo di infinito sangue, sudore e lacrime, questo manuale per principianti dell'Eminente Lord sull'Illuminazione Infinita può essere tuo per sole novantanove Pietre dello Spirito!"


Meng Hao si schiarì la gola e fu sul punto di dire qualcosa.


"Compagno Daoista, non perdere questa occasione! Ora hai una possibilità che non ti capiterà mai più. Ascolta, ti svelo un segreto". Si guardò attorno, poi abbassò la voce. "Hai sentito parlare dell'Eroe Azzurro Senza Volto? Si tratta del famoso vagabondo senza pietà che ha sconfitto innumerevoli Prescelti, tutti in un batter d'occhio. In effetti, potresti non aver sentito che proprio qualche giorno fa ha combattuto contro Han Shandao della Setta della Spada Solitaria, e Han Shandao è stato definitivamente sconfitto!


Compagno Daoista, ascolta, Giusto un paio di settimane fa, l'Eroe Azzurro Senza Volto ha acquistato uno dei miei manuali per principianti dell'Eminente Lord sull'Illuminazione Infinita!"


Meng Hao aggrottò la fronte mentre lanciò un'altra occhiata all'uomo di mezza età.


"Ok, ok. Che ne dici di dieci Pietre dello Spirito? Te ne venderò una copia per dieci Pietre dello Spirito. Sei il primo cliente di oggi, il che ci rende amici. Io sono Xu Liushan, discepolo della Setta del Demone di Sangue".


Meng Hao esitò per un istante, poi disse: "Io ho solo tre Pietre dello Spirito". Prontamente tirò fuori le sue ultime tre Pietre dello Spirito dall'abito.


"Affare fatto!" rispose l'uomo di mezza età, senza esitare un istante. Mise subito il manuale per principianti dell'Eminente Lord sull'Illuminazione Infinita nelle sue mani, quasi temendo che Meng Hao potesse cambiare idea.


Meng Hao guardò l'opuscolo con un sorriso sardonico. Arrivò una brezza improvvisa che lo aprì. Meng Hao d'un tratto socchiuse gli occhi, e consegnò le tre Pietre dello Spirito a Xu Liushan.


Xu Liushan se andò velocemente, sospirando e borbottando tra sé su quanto fosse difficile fare affari in questi giorni. In realtà, le immagini del libricino erano state disegnate da lui. Era rimasto per un bel po' di tempo nella zona dell'antico Geyser del Dao. Ogni volta che compariva lo schermo, lui ne disegnava un'immagine. Dopo un po', gli venne in mente di venderle.


Meng Hao ignorò Xu Liushan e iniziò a sfogliare l'opuscolo. Tutti i disegni sembravano essere praticamente uguali. Tuttavia, non ci volle molto prima che una strana luce iniziasse a brillare nei suoi occhi. Alzò la testa per guardare l'immagine sullo schermo posto al centro del Geyser del Dao.


"Le immagini del libricino sembrano tutte uguali, ma in realtà ciascuna ha qualcosa di diverso...". Meng Hao esaminò lo schermo per un po', fino a quando questo iniziò a scomparire. Nel momento in cui stava svanendo del tutto, il corpo di Meng Hao fu attraversato da un fremito. Aveva visto quale fosse la differenza. All'interno della figura sullo schermo c'era... un filamento di Qi!


Il filamento di Qi era in continuo movimento. Pertanto, ognuno dei disegni era leggermente diverso. La differenza era talmente minima che nemmeno Xu Liushan l'aveva notata.
                                
                                



