---
title: Capitolo 271 - Spada della Comparsa dell’Anima, distruggi la Stella Solitaria!
pubDate: 2025-03-17T11:17:34.883Z
tags:
    - issth
---


L’esplosione si udì nel raggio di cinquanta chilometri. Le decine di migliaia di Coltivatori del Dominio Meridionale osservavano scioccati. Persino lo schermo sopra il Geyser del Dao ebbe un luccichio. Mentre l’esplosione rimbombava nell'aria, si potevano udire piccoli scoppiettii a segnalare che lo scudo attorno a Meng Hao si stava riempiendo di crepe. Infine, crollò in frammenti che volarono via.


Una striscia di sangue colò dall'angolo della bocca del Coltivatore dalla maschera azzurra. Nello sforzo di distruggere lo scudo di sangue dell’Anima Nascente di Meng Hao, aveva perso sei spade della vita. Ciò gli era costato la perdita del Nucleo del Qi: non sarebbe stato in grado di riprendersi per almeno mezz'ora.


Tuttavia, al Coltivatore dalla maschera azzurra non importava. Per quanto ne sapeva, finché Fang Mu fosse rimasto privo della protezione del sangue dell’Anima Nascente non sarebbe stato difficile ucciderlo.


Il suo Nucleo del Qi si sarebbe ripristinato in meno di mezz'ora. Dopotutto, era il prodotto della sua coltivazione e apparteneva soltanto a lui. Se questo Fang Mu non si fosse trovato in possesso del sangue dell’Anima Nascente, sarebbe stato facile catturarlo.


“Vediamo quanto riuscirai a resistermi senza quel sangue!” rise il Coltivatore dalla maschera azzurra. Aprì la sua borsa da trasporto per estrarne ciò che sembrava una palla di capelli intrecciati. La scagliò con la mano sinistra.


“Distillato di Spiriti Maligni!”. Mentre la voce aspra dell’uomo risuonava ancora, la palla si aprì a formare una gigantesca rete nera, larga circa cinquanta metri. Emanava una forte aura letale che si estendeva verso il cielo; al centro della rete si potevano vedere molte anime in forma di spirito. Le loro facce erano contorte dall'agonia, i loro lamenti bloccati in gola.


Un brusio attraversò la folla di decine di migliaia di coltivatori del Dominio Meridionale. Sembrava che molti di loro conoscessero l’oggetto che il Coltivatore dalla maschera azzurra aveva tirato fuori.


“La Rete di Distillato di Spiriti Maligni delle Terre Nere! È uno dei tre grandi tesori dei Coltivatori delle Terre Nere! Qualsiasi Coltivatore delle Terre Nere può crearne una, ma essa è diversa a seconda della persona che l’ha creata, così come il suo potere”.


“E’ senza dubbio una Rete di Distillato di Spiriti Maligni creata con anime di persone viventi. L’anima viene distillata dalle persone, ed essa è poi rinchiusa in un filo e intessuta nella rete. È un tesoro tremendo e oscuro, più terribile di tutti i veleni Celestiali”.


“Non riesco a credere che i Coltivatori delle Terre Nere siano davvero così crudeli e senza pietà! Quella rete conterrà all'incirca mille anime!”.


Meng Hao strinse gli occhi. L’aura letale della Rete di Distillato di Spiriti Maligni si alzava verso il cielo, e le grida mute delle anime riempivano l’aria. A quella vista, Meng Hao si sentiva come se la sua stessa anima fosse sul punto di essere strappata dal corpo.


“Quindi” pensò, “sta usando questo tesoro per contrastare il mio Dao del veleno”. Alzò la mano destra e la agitò davanti a lui. I flaconi di elisir di fronte a lui volarono ed esplosero a mezz'aria. Ne esplose una gigantesca nuvola colorata, che si sparse tutt'attorno. Era scioccante; conteneva chiaramente vari tipi di veleno.


Mentre la nebbia si diradava, la Rete di Distillato di Spiriti Maligni si sollevò in aria. Non appena i due elementi entrarono in contatto, un sibilo si levò dalla nebbia velenosa. In un batter d’occhio la Rete si consumò nella nebbia. Allo stesso tempo però, essa prese ad allargarsi, circondando Meng Hao.


Il coltivatore dalla maschera azzurra muoveva senza sosta le mani per produrre incantesimi, facendo movimenti con le dita. Le anime nella Rete strillarono e assorbirono la nebbia velenosa.
Contemporaneamente, la rete si avvicinò ancor di più a Meng Hao, minacciando di avvolgerlo completamente.


Il Coltivatore dalla maschera azzurra aveva un’espressione glaciale. Ci sarebbero stati tanti altri incantesimi che avrebbe potuto usare, ma aveva optato per la Rete di Distillato di Spiriti Maligni non solo perché temeva il veleno di Meng Hao, ma anche perché voleva che morisse tra atroci sofferenze. Più alte sarebbero state le sue grida, più la rabbia si sarebbe placata.


La nebbia si stava gradualmente diradando e la rete si restringeva sempre di più. Adesso si trovava a meno di cinquanta metri di distanza da Meng Hao. I suoi occhi furono attraversati da un bagliore. Sentiva che la faglia da cui sgorgava Qi all'interno della sua base di Coltivazione si allargava sempre di più mentre egli tentava di opporre resistenza alla Formazione del Nucleo. Circolava rapidamente, e sembrava che il suo nono pilastro del Dao sarebbe apparso da un momento all'altro.


“Solo un altro po’!” pensò, un bagliore glaciale nello sguardo. Sollevò la mano destra per tirare fuori uno dei tanti elisir per il veleno che aveva preparato dopo essere diventato un Signore della Fornace nella Divisione Est degli Elisir.


L’Elisir del Veleno di Fuoco. Meng Hao ruppe la fiala tra le dita e agitò la mano. immediatamente, si levò un Mare di Fiamme verde. Allo stesso tempo, con la mano sinistra scagliò altri elisir nell'aria. Quando entrarono in contatto con le fiamme verdi, si sciolsero. In un batter d’occhio, si trasformarono in uno Specchio d’Acqua blu. Era l'Acqua dell'Alchimia Infinita!


Fuoco e acqua non possono coesistere. Tuttavia, lo Specchio d’acqua e il Mare di Fiamme sembravano lavorare in armonia. Si levò un ruggito, ed essi si disposero in linea retta rispetto alla Rete di Distillato di Spiriti Maligni.


“L’Acqua dell'Alchimia Infinita distrugge gli Spiriti!”. Gli occhi di Meng Hao brillavano nel vedere l’Acqua dell’Alchimia Infinita che entrava in contatto con la Rete. Essa passava con delicatezza attraverso la rete, sommergendo le anime al suo interno. Esse sembravano attaccarvisi come fosse colla, probabilmente sul punto di staccarsi del tutto.


Mentre le anime venivano strappate via, il Mare di Fiamme verde atterrò, irradiando calore in tutte le direzioni.


Tutto ciò richiede parecchio tempo per essere raccontato, ma il Coltivatore dalla maschera azzurra reagì immediatamente. Stringendo gli occhi, agitò la mano destra come a voler fare un incantesimo, e poi sollevò un dito. Nello stesso momento in cui lo abbassò, Meng Hao tirò fuori dieci elisir neri dalla sua borsa da trasporto. Non avevano nessun aroma, solo un bagliore accecante. L’originale non era stato preparato da Meng Hao, piuttosto egli l’aveva vinto da Chen Jiaxi. Inoltre, non erano stati preparati da alchimisti dalla tunica viola della Divisione Est degli Elisir, bensì da un alchimista dalla tunica d’oro, di grado superiore, in grado di produrre elisir magici. Questo elisir si chiamava Rombo di Tuono Magico.


Chen Jiaxi ne possedeva soltanto uno, che gli era stato donato dal suo Maestro per i suoi studi. Dopo aver vinto l’elisir, Meng Hao si era reso conto di quanto fosse unico, perciò ne aveva fatte alcune copie.


I suoi occhi brillavano di una luce glaciale mentre scagliava nell'aria vari elisir del Rombo di Tuono Magico.


“Tuono, esplodi!” gridò. I dieci elisir del Rombo di Tuono Magico esplosero improvvisamente. Un boato riempì l’aria, e gli effetti furono devastanti. La Rete di Distillato di Spiriti Maligni prese a tremare e le anime emisero grida strazianti.


La magia del tuono poteva ostacolare tutti i tipi di apparizioni. Per questo non era molto utile contro i Coltivatori, ma era incredibilmente potente se usata contro gli spiriti.


“Fang Mu, come osi!”. Il cuore del Coltivatore dalla maschera azzurra sprofondò; aveva passato anni e anni a perfezionare la Rete di Distillato di Spiriti Maligni. Era ad un passo dal trasformarla in una bandiera, così che sarebbe diventata ancora più potente. La Rete conteneva mille anime e normalmente non poteva essere danneggiata da un Elisir del Rombo di Tuono Magico. Tuttavia… Meng Hao aveva usato la nebbia velenosa, poi l’acqua velenosa, poi le fiamme velenose, e infine la magia del tuono. Per tutte queste ragioni, le anime all'interno della Rete si stavano distruggendo.


Il Coltivatore dalla maschera azzurra aveva gli occhi iniettati di sangue, ed essi fiammeggiavano pieni di malvagità. Egli si abbassò e allungò le mani verso il basso. Sollevò il capo e poi allungò le braccia come se stesse cercando di afferrare qualcosa. Poi si raddrizzò improvvisamente.


“Destrieri dell’Ombra, all'attacco!”.


Tutto divenne buio, e gli spettatori rimasero senza fiato. Improvvisamente, nove cavalli neri apparvero davanti al Coltivatore dalla maschera azzurra. Emanavano un’aura letale.


La carne dei nove cavalli era in decomposizione. Erano bardati con un’armatura, ed emanavano freddezza. Sollevarono le teste verso il cielo e nitrirono mentre si preparavano a caricare Meng Hao. Erano solo nove cavalli, ma sembravano avere la forza di diecimila. In effetti, sembrava che in sella ci fossero spiriti invisibili. Un vento freddo soffiò sul viso di Meng Hao.


Il suo sguardo fu attraversato da un bagliore. Anche quando la rete cominciò a dissiparsi attorno a lui, tenne gli occhi stretti. Sentiva il pericolo imminente, ma sentiva anche che la scia del suo Qi stava diventando più potente. Roteava furiosamente, ed egli si rese conto che di lì a poco avrebbe raggiunto un punto di svolta nella sua base di Coltivazione. Era soltanto a un passo!


Sapeva che l’unico modo per fare quel passo era combattere.


Senza esitazione, si fece avanti. Mentre i nove destrieri dell’Ombra si avvicinavano, egli sollevò la mano con le cinque dita aperte e colpì in avanti. Bagliori glaciali irradiavano dai suoi occhi.


“Ottava Maledizione del Sigillo del Demone!”. Meng Hao vide improvvisamente sagome di fantasmi spuntare ovunque. Tutto si sovrapponeva, come se il mondo intero si fosse popolato dei suoi cloni. Le sagome si fecero avanti per affrontare i Destrieri dell’Ombra in avvicinamento, opponendo resistenza. I Destrieri dell’Ombra smisero improvvisamente di muoversi e presero a tremare. Prima i loro occhi erano rossi e inespressivi, ora erano pieni di paura. Tremavano così tanto che sembrava fossero sul punto di andare in pezzi.


La scena terrorizzò il coltivatore dalla maschera azzurra.


“Dannato poppante della Stabilità della Consistenza. È ora di finirla qui!”. Il Coltivatore dalla maschera azzurra era accecato dall'ira. Qualsiasi attacco sferrasse, non sembrava in grado di uccidere il suo avversario. Cosa ancora più imbarazzante, decine di migliaia di Coltivatori stavano assistendo alla battaglia. La sua voglia di uccidere crebbe a dismisura, ed egli sollevò improvvisamente la mano destra e se la premette sulla fronte. I suoi occhi risplendettero di luce rossa.


“Assassinio della Comparsa dell’Anima!” gridò improvvisamente. La sagoma indistinta di un Nucleo Arancione cominciò a emergere dalla sua testa.


“Spada della Comparsa dell’Anima, distruggi la Stella Solitaria!”. Il corpo del coltivatore dalla maschera azzurra fu scosso da tremiti, e chiuse gli occhi. Non appena lo fece, una fessura si aprì nel Nucleo Arancione, dalla quale emerse una luce dorata. Essa prese la forma di un pugnale che saettò nell'aria in direzione di Meng Hao.


Sopra al pugnale c’era l’immagine sbiadita di un’anima, con le stesse fattezze del coltivatore dalla maschera azzurra.


La spada disdegnava qualsiasi difesa. Superava qualsiasi altra tecnica magica. Il suo potere veniva dalla sete di sangue. Una volta messa in campo, doveva distruggere!
                                                                



