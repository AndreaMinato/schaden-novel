---
title: Capitolo 274 - Lo Stendardo si Innalza, Distruggi le Tre Incarnazioni!
pubDate: 2025-03-17T11:17:34.884Z
tags:
    - issth
---


Durante quel momento esplosivo, tutta l'energia spirituale della zona si riversò in Meng Hao. Ci mise pochi istanti a scomparire, completamente assorbita da Meng Hao. Non ne rimase indietro nemmeno un po'.


Il Geyser del Dao aveva smesso di eruttare e sembrava essersi prosciugato. La Proiezione del Dao a mezz'aria vacillò e poi scomparve. Era chiaro che il Geyser del Dao si fosse esaurito.


Le decine di migliaia di Coltivatori assistettero in silenzio. il Geyser del Dao, che era stato il punto focale di tutti gli eventi scioccanti che erano accaduti quell'anno, si era prosciugato ed era diventato cenere, che si disperse nel vento. Non rimase nulla.


Apparentemente Meng Hao aveva assorbito tutta l'energia che conteneva. Non si poteva più raggiungere l'illuminazione, quindi il Geyser era scomparso.


Un silenzio mortale calò sulla zona. Le decine di migliaia di Coltivatori assistevano con sguardo vacuo... però non ci volle molto prima che si levasse il tumulto.


"Il Geyser del Dao... è sparito?"


"Sarebbe dovuto durare ancora un po' di giorni, ma... si è completamente prosciugato!"


"Che punto di svolta ha raggiunto Fang Mu? Ovviamente non ha raggiunto la Formazione del Nucleo. Però chiaramente... ha fatto sì... che il Geyser del Dao si prosciugasse in anticipo!"


I Figli del Dao delle Terre Nere Luo Chong e Xu Fei erano affannati. Il loro viaggio nella regione occidentale del Dominio Meridionale li aveva scioccati e la causa di ciò era un unico Coltivatore.


Quel Coltivatore era... un Signore del Calderone della Divisione Est degli Elisir della Setta del Fato Viola!


Gli altri due Coltivatori con la maschera azzurra delle Terre Nere rimasero a guardare, apparentemente disinteressati. Però dentro di loro erano attoniti, non a causa del prosciugamento del Geyser del Dao, ma a causa del precedente attacco di Meng Hao.


Era la prima volta che assistevano a un Coltivatore allo stadio della Stabilità della Consistenza combattere contro uno allo stadio della Formazione del Nucleo. Oltretutto non era stato sconfitto. Fatto ancora più scioccante, Meng Hao aveva passato un punto di svolta nella sua Coltivazione proprio nel mezzo della battaglia. Era qualcosa che si vedeva raramente. Ancora più raro era vedere Meng Hao che teneva tra le mani una Spada della Forza Vitale!


"Un Coltivatore allo stadio della Stabilità della Consistenza non dovrebbe essere in grado di toccare una spada del genere... davvero è un alchimista?" Questa era la domanda scioccante che entrambi gli esperti con la maschera azzurra si stavano ponendo.


Mentre risuonava il vociare dei Coltivatori del Dominio Meridionale, tutti fissavano Meng Hao, i volti distorti da strane espressioni.


L'espressione di Meng Hao era la stessa di sempre. Nonostante fosse al centro dell'attenzione di migliaia di persone, il suo volto non era minimamente cambiato.


Non sapeva quanto fossero potenti i suoi dieci Pilastri del Dao, ma dentro di sé sapeva che... prima, nonostante tutte le precauzioni che aveva preso, non poteva sconfiggere nemmeno i Coltivatori al principio dello stadio della Formazione del Nucleo. ora, però,... le cose erano cambiate.


Si trovava davanti a un Coltivatore allo stadio della Formazione del Nucleo la cui longevità era stata danneggiata e la cui anima era stata ferita. Non era del tutto sicuro di uscirne vincitore, ma il Coltivatore aveva sofferto diverse ferite interne... ucciderlo non sarebbe dovuto essere troppo difficile!


Un bagliore freddo gli illuminò lo sguardo. Puntò verso il basso la spada che teneva tra le mani. Dentro di lui, il potere crebbe e i suoi dieci Pilastri del Dao ruotarono. Un potere senza precedenti fluì nelle braccia e nelle dita!


Dalla spada risuonarono degli scoppiettii e, all'improvviso, la sua superficie si coprì di crepe. Nello spazio di pochi respiri, si ridusse in cenere.


L'anima dentro la spada lanciò un urlo agghiacciante e svanì.


Non appena l'anima scomparve e la spada si disintegrò, lacrime di sangue piovvero sul volto del Coltivatore senza maschera. Il sangue gocciolò dal naso e dalle orecchie mentre indietreggiava, sputando altro sangue. Sollevò il volto pallido, feroce, e ai presenti parve che fosse uscito di senno.


Sollevò la mano destra e colpì la sua borsa da trasporto. Apparve una statuetta nera, che sembrava un drago e non un drago, un pitone e non un pitone. Altro non era che il Drago delle Alluvioni!


Un singolo corno gli spuntava dalla fronte e zampe artigliate protrudevano dal suo addome. Il suo corpo era di un nero che sembrava quasi blu. Nel momento in cui apparve, un'aura diabolica calò sull'area, facendo sì che il sole splendente venisse coperto da nuvole scure.


Si levò un debole grido, proveniente da un tempo antico, che riecheggiò, scuotendo le menti delle decine di migliaia di Coltivatori.


Non appena risuonò il grido, il Nucleo dell'antico Drago Volante delle Tempeste all'interno del primo Pilastro del Dao di Meng Hao parve risvegliarsi dal suo torpore. Iniziò a tremare.


Un istante più tardi, l'aria alle spalle di Meng Hao si agitò e apparve l'immagine dell'enorme e antico Drago Volante della Pioggia, che abbassò lo sguardo sulla statua del Drago delle Alluvioni, fissandola come se fosse... cibo!


Nei tempi antichi, i Draghi delle Alluvioni non erano nulla più che cibo per i Draghi Volanti delle Tempeste!


L'immagine spettrale del Drago Volante delle Tempeste era invisibile per gli astanti. Improvvisamente il ruggito della statua del Drago delle Alluvioni si affievolì fino a cessare.


Il Coltivatore senza maschera fissò Meng Hao e bocca aperta. Lentamente, disse: "Trasforma il Qi del Nucleo nell'Antenato Drago delle Alluvioni! Evoca un grande Dao con una base di Coltivazione di Sangue. Nutri con il corpo, quest'uovo di drago. Usa l'anima per far nascere il massacro!" L'uomo si morse la punta della lingua e sputò un globo di sangue sulla statuetta.


"Uso il mio potere per richiamare l'Antenato Drago delle Alluvioni!" Il suo corpo tremò mentre sollevava il volto verso il cielo e lanciava un ululato. In un istante, la statua del Drago delle Alluvioni si coprì di crepe.
Degli scoppiettii risuonarono nell'aria e i Coltivatori circostanti osservarono la statua che crollava a pezzi.


Si disintegrò e, prima che gli innumerevoli frammenti nero bluastri si disperdessero, si levò il vento, che li riunì, dando loro una nuova forma, trasformandoli nell'immagine del Drago delle Alluvioni.


Si diffuse un gelo intenso. Il Coltivatore senza maschera fissò Meng Hao con espressione feroce.


"Antenato Drago delle Alluvioni, ti chiedo di uccidere quest'uomo!"


Non appena ebbe pronunciato queste parole, lo spettrale Drago delle Alluvioni si voltò. Sul suo capo apparvero due punti freddi che sembravano occhi. Fissò Meng Hao per un attimo, apparentemente esitante ad attaccare. All'improvviso si lanciò all'attacco, scagliandosi direttamente contro Meng Hao.


Mentre si avvicinava, il gelo si levò fino ai cieli. Sembrava che tutto quello che li circondava fosse sul punto di congelarsi.


In un battito di ciglia si trovava a trecento metri da Meng Hao!


Gli occhi di Meng Hao brillavano intensamente. Non indietreggiò o tentò di scappare, ma prese un respiro profondo, sollevò la mano e iniziò a tagliarsi le dita. Presto cinque furono coperte di sangue. Chiuse gli occhi, si chinò e tese le mani.


"Mondo della Morte di Sangue!" urlò, la voce carica di un'aura sanguigna. Nel momento in cui pronunciò queste parole, ai suoi occhi il mondo si tinse di rosso.


Nello stesso momento, dalla mano destra si diffuse un'aura sanguigna che avvolse tutto quello che li circondava, tingendolo di un colore sanguigno!


Anche il Drago delle Alluvioni era immerso in quel mondo.


Era... la terza arte magica dell'Eredità dell'Immortale di Sangue, quella che prima non era stato capace di evocare... il Mondo della Morte di Sangue!


Insieme al Mondo della Morte di Sangue apparvero anche cinque fantasmi intorno a Meng Hao. Altro non erano che... i cinque indistruttibili Cloni di sangue!


Un boato risuonò nell'aria, scioccando le decine di migliaia di Coltivatori. Il volto del Coltivatore senza maschera era di un pallore mortale, l'apparizione del Mondo della Morte di Sangue l'aveva sconvolto.


Questo era vero soprattutto perché il Drago delle Alluvioni, che fino a quel momento aveva pensato essere incredibile, emetteva lamenti di dolore mentre combatteva contro il Mondo della Morte di Sangue.
Sembrava che stesse combattendo contro un invisibile potere che non riusciva a sconfiggere.


All'udire i lamenti del Drago, Meng Hao si levò lentamente in piedi. Strinse la mano destra in un pugno.


Mentre il pugno si chiudeva, il Mondo della Morte di Sangue si strinse, apparentemente seguendo il movimento della sua mano.


I confini si stringevano, trascinando con sé il Drago delle Alluvioni. In un attimo il Mondo della Morte di Sangue era svanito, racchiuso nel pugno di Meng Hao. Dalle le dita trapelava una debole aura di sangue.


L'espressione di Meng Hao era la stessa di sempre. Lentamente schiuse le dita e, mentre lo faceva, frammenti di cenere nero-bluastra si dispersero nel vento.


Tutti rimasero a bocca aperta nel momento in cui si resero conto che la polvere era... ciò che rimaneva della statuetta del Drago delle Alluvioni!


Il Coltivatore senza maschera fissò Meng Hao, lo sguardo carico di rabbia. "Lo scontro di oggi si concluderà con la tua morte. Lo stadio della Stabilità della Consistenza... semplicemente non può competere con lo stadio della Formazione del Nucleo". Sollevò la mano sinistra e con l’unghia si incise il volto, disegnando un triangolo.


Si vedeva l'osso attraverso la ferita, da cui colava sangue. Era una vista scioccante, ma il Coltivatore senza maschera pareva non provare il minimo dolore. Fissò Meng Hao con ancora più ferocia di prima.


I Coltivatori in basso iniziarono a parlare a bassa voce.


"Quella..."


"Quella è una tecnica proibita delle Terre Nere, il Sigillo delle Tre Incarnazioni delle Sorgenti Gialle!"


Non appena la voce si diffuse tra i Coltivatori, la sinistra voce del Coltivatore senza maschera risuonò nell'aria: "Le tre incarnazioni sono incise nelle sorgenti gialle, tre incarnazioni che possono distruggere tutte le altre! Sigillo delle Tre Incarnazioni... delle Sorgenti Gialle!" Un'aura strana comparve negli occhi del Coltivatore senza maschera. Era la sua tecnica magica più potente. L'utilizzo di questa tecnica gli sarebbe costato parecchio, ma al momento, non gli interessava. Le tre ferite sanguinolente sul volto iniziarono a bruciare, penetrando più a fondo nella carne. Iniziarono a cauterizzarsi, colmando gli occhi di folle ferocia.


Non appena disse queste parole, sollevò la mano destra contro Meng Hao, per poi agitarla nell'aria.
All'inizio parve che non fosse successo nulla. Però, il cuore di Meng Hao tremò.


Lo sguardo di Meng Hao era come un fulmine mentre si posava sul Coltivatore senza maschera. Si accigliò. Aveva potuto distruggere il Drago delle Alluvioni grazie al potere esercitato dal Drago Volante della Pioggia nel Mondo della Morte di Sangue. Per questo si era disperso nel momento in cui il Mondo della Morte di Sangue era svanito.


"Adesso è il momento di finirla" disse tranquillamente, la fronte distesa. Sollevò la mano destra per colpire la borsa da trasporto. Però non evocò un oggetto, ma inviò il suo Senso Spirituale nella maschera colore del sangue. Vorticò attorno allo stendardo delle tre strisce, che prima non era stato capace di usare.


Era un tesoro prezioso dell'Eredità dell'Immortale di Sangue.


Il suo Senso Spirituale si librò sopra lo stendardo delle tre strisce, iniziò a oscillare e poi, all'improvviso, si spiegò. Entrò nel suo corpo, illuminandolo. Sollevò la mano destra e la agitò.


Dietro di lui, intorno a lui, in ogni direzione...


Colmando il cielo, coprendo la terra, sembrava lacera eppure emanava il potere Celeste... era una delle strisce dello stendardo!


Sembrava rovinato ed era grigio, ma si estendeva senza fine.


Mentre si estendeva... le sorgenti gialle parvero prosciugarsi, le tre incarnazioni vennero sconfitte e tutto iniziò a sprofondare all'inferno!
                                


                                



