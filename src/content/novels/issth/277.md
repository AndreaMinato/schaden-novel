---
title: Capitolo 277 - La Montagna della Comparsa Orientale
pubDate: 2025-03-17T11:17:34.885Z
tags:
    - issth
---


Meng Hao aprì gli occhi e fissò con sguardo vacuo il medaglione del Signore del Calderone mentre la voce nella sua mente si affievoliva. Per qualche ragione, dal tono pareva appartenesse a qualcuno ci molto familiare.


Era stata come una frivola chiacchierata e questo lasciò Meng Hao ancora più sorpreso.


Nonostante ciò, la voce gli era del tutto estranea, Meng Hao era sicuro di non averla mai sentita prima. Si accigliò per un momento, per poi tramutarsi in un fascio di luce che sfrecciò nel cielo. Non si era allontanato di molto, quando si fermò all'improvviso e abbassò lo sguardo sul medaglione del Signore del Calderone. I suoi occhi si strinsero per un momento e poi s’illuminarono, furibondi.


“So a chi appartiene quella voce. L’unica persona che ha l’autorità per indire una prova del fuoco per la promozione a Signore del Calderone Viola, solo in base al suo umore… Oltre agli stessi Signori del Calderone Viola, l’unica persona che può trasmettere un messaggio da una tale distanza è…
Il Demone degli Elisir!” Meng Hao digrignò i denti. Non aveva altra scelta che partecipare.


“Il mio Elisir Indemoniato! I miei 200.000.000 di Pietre dello Spirito…” Pensare all'incredibile quantità di Pietre dello Spirito gli faceva male al cuore. Era come se qualcuno gli avesse preso un tesoro d’inestimabile valore dalla tasca, per poi sventolarglielo di fronte al naso, mentre lui assisteva impotente.


Nella Setta del Fato Viola, il Demone degli Elisir era l’unico, a parte i Signori del Calderone Viola, che poteva sapere chi fosse il Gran Maestro Calderone degli Elisir. L’Elisir Indemoniato poteva ingannare gli altri, ma sicuramente non il Demone degli Elisir.


Considerando la posizione del Demone degli Elisir all'interno della Setta del Fato Viola, se avesse voluto saper qualcosa non ci sarebbe stato alcun modo di nascondergliela.


In realtà, Meng Hao non aveva fatto nulla per mascherare la sua identità di Gran Maestro Calderone degli Elisir. Semplicemente non aveva ritenuto opportuno sbandierarlo ai quattro venti. Dopotutto, all'inizio il suo scopo primario quando aveva partecipato all'Asta degli Elisir era di incrementare la sua reputazione, ma non avrebbe mai immaginato che l’Elisir Indemoniato avrebbe suscitato un tale scalpore. La sua cautela aveva dato inizio alle speculazioni sull'identità di Gran Maestro calderone degli Elisir.


All'improvviso, Meng Hao era furioso. “Quindi sapevi fin dall'inizio che ero famoso in tutto il Dominio meridionale. Ogni Setta mi avrebbe voluto perché ero il Gran Maestro Calderone degli Elisir. Perché non mi hai dato le mie Pietre dello Spirito?”


Però c’era poco da fare. Il Demone degli Elisir era come un Patriarca nella Divisione Est degli Elisir. Se avesse voluto imbrogliarlo, Meng Hao non avrebbe potuto fare granché. Non poteva semplicemente andare a chiedergli le sue Pietre dello Spirito.


“Nella Provincia di Yunjie, gli economisti erano sempre dei taccagni. Se non si fossero approfittati delle persone, ci avrebbero rimesso! Pare che nel mondo della Coltivazione ci sia lo stesso principio. Più Pietre dello Spirito hanno, più sono avari!” Meng Hao sospirò, poi si trasformò di nuovo in un fascio di luce.


“Mi devi 200.000.000 di Pietre dello Spirito. Ora come ora non me ne rimane nemmeno una…” pensò Meng Hao, con muso lungo. Non riusciva a stare calmo se pensava alla sua borsa da trasporto vuota e alle 200.000.000 Pietre dello Spirito.


“Quattro giorni per tornare alla Setta. Sono a molto più di quattro giorni di viaggio…” Aumentò la velocità.


“Una prova del fuoco per diventare Signore del Calderone Viola… Può essere che il vecchio pazzo Demone degli Elisir si senta in colpa per aver preso le mie Pietre dello Spirito e voglia darmi una possibilità di diventare Signore del Calderone Viola?” I suoi occhi si illuminarono e il cuore s’infervorò. Sapeva che diventare Signore del Calderone Viola gli avrebbe portato molti benefici.


Al momento la Setta del Fato Viola aveva solo otto Signori del Calderone Viola e dopo mille anni, finalmente, ce ne sarebbe stato un nono…


Il respiro di Meng Hao si fece pesante mentre si sforzava di andare ancora più veloce.


“Quattro giorni… Non importa come, devo tornare alla Setta in quattro giorni!” Sfrecciò in lontananza, un fascio di luce che solcava il cielo ad altissima velocità. Aveva raggiunto la fama nella regione occidentale. La sua base di Coltivazione aveva raggiunto nuovi picchi. Ora era stato richiamato dalla Setta. Tutto ciò sembrava far parte di qualche piano misterioso. Decise di non preoccuparsi se tutto pareva così improvviso.


Sospirò di nuovo e mise da parte le sue preoccupazioni. La base di Coltivazione era molto diversa da quando aveva lasciato la Setta, ma poteva spiegarlo usando il Geyser del Dao. Dopo averci pensato su per un po’, Meng Hao giunse alla conclusione che probabilmente la Setta non stesse tramando nulla contro di lui.


Dopotutto la Setta de Fato Viola era una delle Grandi Sette del Dominio Meridionale. Se davvero avesse avuto cattive intenzioni nei suoi confronti e avesse deciso di tendergli una trappola, non avrebbe potuto fare qualcosa per impedirlo. L’avrebbero ucciso senza tanti sforzi.


Oltretutto, era rimasto nella Divisione Est degli Elisir per più di cinque anni. Capiva la Setta piuttosto bene e conosceva sia i pregi che i difetti della Divisione. Pensando a queste cose, si tranquillizzò un po’, ma non abbassò la guardia. Approfittando di ogni portale per il teletrasporto, si diresse verso la setta del Fato Viola.


Ogni portale a cui arrivava apparteneva a qualche Setta o Clan. Tutto ciò che doveva fare era mostrare il suo medaglione da Signore del Calderone e l’avrebbero lasciato passare. Erano contenti che un Signore del Calderone utilizzasse i loro strumenti per il teletrasporto.


I quattro giorni passarono in un baleno. Era la notte del terzo giorno, il momento in cui stava per sorgere l’alba del quarto, quando Meng Hao, trasandato e coperto di polvere, giunse nella regione della Setta del Fato Viola. Aveva attraversato più di venti portali per il teletrasporto e percorso quasi metà del Dominio Meridionale.


“Vecchio pazzo demone degli Elisir! Se poteva scegliere quando far iniziare il torneo, perché scegliere quattro giorni!” Meng Hao non era di buon umore, anzi era leggermente depresso. Chiunque avesse usato più di venti portali in così breve tempo sarebbe stato esausto. Fortunatamente, però, Meng Hao poteva contare su dieci pilastri del Dao e su un Senso Spirituale molto più forte. Con la base di Coltivazione che aveva prima, teletrasportarsi così tante volte in così poco tempo l’avrebbe lasciato dolorosamente spossato.


Avrebbe voluto trascorrere il quarto giorno in meditazione per riposarsi, ma non ne aveva il tempo. Però il volo costante e l’uso dei portali gli avevano portato qualche beneficio: per la costante rotazione della sua base di Coltivazione, i dieci Pilastri del Dao erano ora completamente stabili. Avrebbe potuto passare alla fase della Formazione del Nucleo in qualunque momento.


Respirando affannosamente, Meng Hao sfrecciò nel territorio della setta del Fato Viola. Mentre volava, il sole sorgeva lentamente. Incontrò qualche Coltivatore, che, al vedere i suoi abiti, lo osservava scioccato, per poi congiungere le mani e inchinarsi rispettosamente.


Era il territorio della Setta del Fato Viola, quindi le altre Sette e Clan che lo occupavano erano in qualche modo collegate alla Setta. Lo status rivelato dai suoi abiti faceva sì che tutti gli portassero un grande rispetto.


In lontananza poteva vedere la Setta del Fato Viola e l’enorme statua di Reverendo Viola dell’est. Era ancora mattina presto, ma Meng Hao era spossato e di cattivo umore. Mentre si avvicinava alla Setta, l’aria prima calma iniziò ad agitarsi.


Meng Hao ignorò le turbolenze e continuò ad avanzare a massima velocità. L’aria si agitò per un attimo ancora e poi tornò calma.


Le turbolenze avrebbero distrutto ogni Coltivatore nella fase dell’Anima Nascente o al di sotto non appartenente alla Setta del Fato Viola.


Meng Hao sfrecciò nell'aria della Setta, incrociando qualche discepolo della Divisione Est degli Elisir, che lo fissarono attoniti.


Al vedere le loro espressioni, Meng Hao avvertì una brutta sensazione. All'improvviso, voltò l’angolo e si trovò di fronte un Prescelto della Divisione Viola del Qi, che subito gli chiese: “Fang Mu, cosa ci fai qui?”


Meng Hao fece una pausa per poi voltarsi a guardarlo: “Ehi, Fratello Song… Ero fuori dalla Setta per fare esperienza, ma ora che l’addestramento è finito…”


“Sei appena tornato dall'allenamento?” fu la risposta. “Sarà meglio che ti diriga alla Montagna della Comparsa Orientale il più velocemente possibile. Tutti i Signori del Calderone e i maestri alchimisti della Divisione Est degli Elisir si sono radunati all'alba. Si dice che ci sarà una prova per la promozione a Signore del Calderone Viola!”


“La Montagna della Comparsa Orientale?” nella mente di Meng Hao apparve subito l’immagine di una montagna. Era nella parte orientale dello Stato della Comparsa Orientale, piuttosto distante dalla setta del Fato Viola.


“Sì! La prova per la promozione a Signore del Calderone Viola ha suscitato un certo scalpore tra le altre grandi Sette e Clan. I membri della generazione anziana sono arrivati qualche tempo fa ad assistere ai preparativi. Tu…” Song stava ancora parlando quando Meng Hao fece un respiro profondo, congiunse le mani e scomparve in un fascio di luce.


Inviò il suo Senso Spirituale e sentì che davvero non c’era nessun maestro alchimista nella Divisione Est degli elisir. Subito sfrecciò lontano.


“Vecchio pazzo Demone degli Elisir” disse a denti stretti. “Perché non puoi spiegare le cose chiaramente?”
Nonostante fosse esausto, avanzò alla massima velocità che gli era possibile.


La Montagna della Comparsa Orientale era la montagna più alta nello Stato della Comparsa Orientale.
S’innalzava nel cielo e durante l’anno la sua cima era stata avvolta da nuvole bianche che parevano Celestiali. Nello stato della Comparsa Orientale circolavano diverse leggende su quella montagna.


La sua cima era coperta da ghiaccio e neve e i mortali non potevano raggiungere quel luogo. Oltretutto il monte era sempre sorvegliato da Coltivatori della Setta del Setaccio Viola. Era un’area proibita.


Nemmeno i discepoli della Setta del Fato Viola potevano scalare la montagna, a meno che non avessero uno speciale medaglione. Naturalmente, gli estranei non sarebbero mai stati ammessi sulla montagna a meno che non ci fosse qualche evento solenne della setta del Fato Viola.


Secondo le voci, diecimila anni prima, la setta del Fato Viola non si trovava nella sua attuale posizione, ma sulla Montagna della Comparsa Orientale. Alla fine, a causa di diversi fattori, la setta era stata spostata.


Nonostante ciò, la Montagna della Comparsa orientale era costantemente sorvegliata dalla Setta del Fato Viola. Più che un’area proibita, era un luogo paradisiaco!


In quel momento un enorme calderone era posto sulla cima della montagna, coperto da innumerevoli simboli magici ed emanava un’aria antica. Pareva che da esso si spargesse un’aria di Tempo, antica di migliaia di anni.


Se Meng Hao fosse stato lì l’avrebbe riconosciuto… era il calderone apparso sulla Divisione Est degli Elisir, che portava alla terra Celestiale della Setta del Fato Viola.


Questa non era un’immagine però, era il vero calderone!


Intorno, c’erano i mille maestri alchimisti della Divisione Est degli Elisir, i cento Signori del Calderone e gli otto Signori del Calderone Viola, inclusi An Zaihai e Lin Hailong. Erano tutti lì.


Nelle vicinanze c’erano anche i rappresentanti delle altre quattro grandi Sette e tre Clan, insieme ai membri di altre Sette devote all'alchimia. Gli anziani di tutte queste organizzazioni sedevano a gambe incrociate sul picco della montagna, in attesa.


                                



