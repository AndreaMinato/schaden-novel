---
title: Capitolo 28 - Shangguan Xiu
pubDate: 2025-03-17T11:17:34.755Z
tags:
    - issth
---


Meng Hao non ebbe tempo di fermarsi a riflettere. La porta dell'edificio scivolò silenziosamente fino ad aprirsi del tutto. L'interno era nero come la pece e aveva un'aria piuttosto sinistra.


"Non sei ancora entrato" constatò Shangguan Xiu con tono freddo. Meng Hao esitò, poi, con gli occhi che brillavano leggermente, si rese conto che non poteva tornare indietro. Ci pensò su per un attimo e il suo nervosismo crebbe. Fece un passo in avanti ed entrò.


All'interno, apparvero dei raggi di luce che, seppur fiocamente, gli permisero di vedere ciò che lo circondava. Shangguan Xiu sedeva lì, avvolto nella sua tunica dorata, con uno sguardo gelido negli occhi mentre osservava Meng Hao che entrava.


Non appena mise piede all'interno, gli occhi di Shangguan Xiu baluginarono e sollevò la mano destra, dalla quale scaturì un ago che punse il dito di Meng Hao e ritornò indietro all'istante. Anche le sue borse da trasporto volarono via, del tutto fuori dal suo controllo, e atterrarono di fronte a Shangguan Xiu.


Sull'ago volante era rimasta qualche goccia di sangue, che Shangguan Xiu leccò via.


"Nessuna traccia di materiale celeste o tesori terrestri..." Shangguan Xiu s’accigliò. I suoi occhi tornarono su Meng Hao, come se potessero vedere ogni segreto che celava. Il Nucleo Demoniaco all'interno di Meng Hao si agitò, costringendolo a fare del suo meglio per nasconderlo allo sguardo di Shangguan Xiu.


L'espressione indifferente di Meng Hao cadde, rivelando il terrore che stava provando. Spalancò la bocca, ma non sapeva che cosa dire.


Ancora più accigliato, Shangguan Xiu aprì una delle borse da trasporto di Meng Hao. Rovistò per un po', senza battere ciglio di fronte alla grande quantità di spade volanti. Sembrò non notare nemmeno lo specchio di rame. Non avendo trovato nulla di strano, si accigliò ancora di più.


"Maestro Shangguan, cosa... cosa state cercando?" Il suo viso era una maschera di terrore, ma dentro di sé, stava ridendo con freddezza. Da tempo si stava preparando all'eventualità che capitasse qualcosa del genere. La spada di legno, insieme alla maggior parte delle Pietre dello Spirito ed Elisir medicinali erano nascosti, sotto la custodia di Ciccio.


"Lascia che ti chieda una cosa" prese la parola Shangguan Xiu, lo sguardo colpì Meng Hao con la violenza di un fulmine. "Com'è possibile che la tua base di Coltivazione sia aumentata così velocemente?"


"La Sorella Maggiore Xu e il Grande Fratello Ouyang hanno vegliato su di me", replicò, tremante. "Mi hanno dato degli Elisir medicinali..." Finse di star provando a rimanere calmo, ma dentro di sé non era preoccupato. Non sembrava che fosse stato convocato lì a causa di ciò che era successo con Wang Tengfei, ma piuttosto per i suoi rapidi progressi nella Coltivazione.


Shangguan Xiu s’accigliò nuovamente. Era ovvio che sapesse che il Grande Fratello Ouyang aveva preso in simpatia Meng Hao, altrimenti non sarebbe stato così gentile nelle sue indagini.


In quel momento si udì la voce di Han Zong da fuori la caverna.


"Rapporto per il Maestro Shangguan. La Grotta dell'Immortale di Meng Hao è vuota".


"Puoi andare" rispose Shangguan Xiu. Rimase assorto in contemplazione per un attimo dopo che Han Zong se ne fu andato. Fissava Meng Hao senza dire una parola.


Il tempo scorse lentamente e presto si fece sera. Meng Hao era sempre più nervoso e divorato dalla paura. Finalmente prese la parola, tremando: "Maestro..."


"Molto bene, puoi andare" gli disse Shangguan Xiu, agitando la mano. Sembrava irritato.


Meng Hao si alzò, lo salutò congiungendo le mani e se ne andò,  sollevato. Arrivato ai piedi della montagna, accelerò il passo si diresse velocemente verso la Montagna Sud.


Non appena Meng Hao se ne fu andato, l'espressione di Shangguan Xiu mutò. Sollevò l'ago d'argento e lo esaminò con attenzione, leccando di nuovo il sangue che vi era rimasto. I suoi occhi brillarono.


"C'è qualcosa di sbagliato. In questo sangue c'è una grande quantità di aura di Nuclei Demoniaci di basso livello. Non l'ho notato prima perché mi stavo concentrando sulla potenziale influenza del Grande Fratello Ouyang, ma ora che il sangue si è seccato, è lampante. Deve aver consumato centinaia di Nuclei Demoniaci. Ma com'è possibile che sia riuscito a conquistarne così tanti? Questo Meng Hao deve avere qualche segreto". Con sguardo omicida, Shangguan Xiu si lanciò all'inseguimento di Meng Hao.


Meng Hao procedeva a gran velocità, sollevato e teso allo stesso tempo. Arrivò fuori dalla Grotta dell'Immortale della Montagna Sud e, mentre si avvicinava, vide in lontananza la testa di Ciccio sbucare fuori dagli alberi. Appena si accorse di Meng Hao, gli corse incontro.


"Ero terrorizzato" gli disse Ciccio, lasciandosi sfuggire un sospiro di sollievo. "Meng Hao, sei stato via per tutto il pomeriggio..." Tirò fuori la borsa da trasporto che Meng Hao gli aveva consegnato. "Meno male che nessuno si è accorto che nascondevo questa".


Con espressione solenne, Meng Hao annuì e accettò la borsa da trasporto. All'improvviso, non appena la prese in mano, un fischio acuto risuonò in lontananza. Un fascio di luce prismatica di avvicinava e al suo interno si poteva scorgere un vecchio che indossava una tunica dorata. Altri non era che Shangguan Xiu.


Stava volando! Solo i Coltivatori che avevano raggiunto la Stabilità della Consistenza potevano volare. Con l'aiuto di alcuni oggetti magici, ci si poteva librare per un po', come faceva la Sorella Maggiore Xu, ma non era volo vero e proprio.


Vedendo ciò, il cuore di Meng Hao sobbalzò nel petto. Guardò il suo avversario volare giù dalla cima della montagna. Si muoveva a una velocità simile a quella di Meng Hao quando aveva sfruttato lo slancio delle spade volanti.


Shangguan Xiu si accorse immediatamente della borsa da trasporto che Ciccio stava porgendo a Meng Hao e i suoi occhi lampeggiarono. Senza dire una parola si lanciò verso Meng Hao, certo che sarebbe riuscito ad afferrarlo. Quel giorno avrebbe scoperto il segreto di Meng Hao. Magari quel segreto gli sarebbe anche stato utile.


L'espressione di Meng Hao cambiò e le sue emozioni presero il sopravvento. Ma la situazione era critica e non aveva il tempo di fermarsi a pensare. Mise da parte la borsa da trasporto e agguantò Ciccio. Poi balzò in aria e una spada volante gli girò intorno, appoggiandosi sotto i suoi piedi. Volò lontano.


Era successo così velocemente che Shangguan Xiu strinse gli occhi. Si lasciò sfuggire un verso di disapprovazione e si lanciò all'inseguimento.


Ciccio era così spaventato che il suo volto era pallido. Ma non si mosse, nel timore di distrarre Meng Hao. Confidava nel fatto che Meng Hao non l'avrebbe abbandonato.


In verità era proprio così. Meng Hao non era quel genere di persona. Sapeva che sarebbe stato più veloce se avesse lasciato cadere Ciccio, ma sapeva anche che Shangguan Xiu avrebbe dato sfogo alla sua ira su di lui.


"Maledizione! Per quest'uomo i discepoli della Fazione Esterna della Setta sono solo formiche. Solo i discepoli della Fazione Interna della Setta sono veri Coltivatori della Setta dell'Affidabilità".


Digrignando i denti, si voltò a guardare Shangguan Xiu, che si avvicinava sempre di più. Allo stesso tempo, Meng Hao si avvicinava sempre di più al suolo. Non avrebbe resistito ancora a lungo. Si spinse in avanti il più possibile, con il sudore che gli colava sulla fronte, la mente che pensava rapidamente. Vide la Fazione Interna della Setta di fronte a lui e gli venne improvvisamente l'ispirazione. Sapeva cosa fare.


Con gli occhi che brillavano, atterrò, correndo verso la Fazione Esterna della Setta. Poi, senza soffermarsi sugli effetti che avrebbe avuto sulla sua base di Coltivazione, strinse i denti e balzò di nuovo su una spada volante. Un fischiò acuto riecheggiò, attirando l'attenzione dei discepoli della Fazione Esterna della Setta più vicini, che allungarono il collo per vedere cosa stesse succedendo, senza parole.


Il volto di Shangguan Xiu s’incupì. Con un cenno della mano, lanciò dei dardi verso Meng Hao. La distanza tra i due diminuiva sempre più. Quando furono a circa trenta metri, Il volto di Shangguan Xiu s’illuminò di comprensione. Aveva capito dove fosse diretto Meng Hao. Ma ormai era troppo tardi per fermarlo.


Meng Hao si avvicinò alla piazza della Fazione Esterna della Setta, con le sue colonne con le incisioni di draghi. Sulla piattaforma alta, il Grande Fratello Ouyang sedeva in meditazione. Sotto di lui, nella piazza, anche Wang Tengfei meditava, seduto a gambe incrociate.


Era il luogo dove registrarsi per l’allenamento per la promozione speciale!


"Voglio iscrivermi!" gridò Meng Hao non appena mise piede nella piazza.


"Anche io!" si accodò Ciccio, il sangue che gli fluiva dal volto.


Shangguan Xiu si fermò appena fuori dalla piazza. La sete di sangue  che gli riempiva gli occhi sparì velocemente, sostituita da un sorriso geniale. Il Grande Fratello Ouyang aveva aperto gli occhi, soffermandosi su Meng Hao, colto di sorpresa dalla sua base di Coltivazione. Gli lanciò uno sguardo di apprezzamento.


Anche Wang Tengfei aprì gli occhi, completamente disinteressato dalla presenza di Meng Hao.


"Ora che vi siete iscritti” disse con calma il Grande Fratello Ouyang “dovete rimanere all'interno di quest'area. L'allenamento inizierà tra due giorni". Il suo sguardo si posò su Shangguan Xiu, il cui cuore cedette e che, con un sorriso ancora più amabile, si concentrò su Meng Hao, gli occhi ricolmi di finto apprezzamento.


Meng Hao ricambiò lo sguardo e, quando i loro occhi s’incontrarono, Shangguan Xiu ribollì di rabbia. Non poteva fare nulla, così, dopo un lungo momento, rise e si allontanò.


Non molto tempo dopo Han Zong si avvicinò a grandi passi. Entrò nella piazza, lanciando un'occhiata a Meng Hao. Con una risata beffarda, annunciò di volersi iscrivere.


Mentre passava accanto a Meng Hao, gli sussurrò: "Hai offeso Shangguan Xiu. Ti sfido a rimanere qui. Durante l'allenamento della Fazione Interna della Setta andrai incontro alla tua fine".


Gli occhi di Meng Hao lampeggiarono mentre guardava Hang Zong che indietreggiava.


La scadenza per l'iscrizione si avvicinava. Prima dell'arrivo di Meng Hao, solamente Wang Tengfei si era iscritto. Poi era arrivato Han Zong. In quel momento, altre quattro persone entrarono nella piazza.


Meng Hao sapeva bene chi fossero. Due erano Yin Tianlong e Zhou Kai. Gli altri due sembravano sulla trentina. Uno era alto e forte, l'altro snello e delicato, con delle orrende cicatrici che gli segnavano il volto. Entrambi emanavano una desolante aura di morte. Erano gli altri due membri della Setta che avevano raggiunto il quinto livello di Condensazione del Qi.


I quattro entrarono nella piazza, lanciando sguardi cupi in direzione di Meng Hao e Ciccio. Negli occhi si leggeva chiaramente la voglia che avevano di ucciderli.


Ciccio iniziò a innervosirsi e Meng Hao strinse gli occhi. Ora conosceva il potere dell'influenza di Shangguan Xiu.


Il tempo passò lentamente e finalmente trascorsero i due giorni. Rimaneva solo un'ora alla scadenza per l'iscrizione. La piazza era già circondata da molti altri discepoli della Fazione Esterna della Setta. Non erano venuti per iscriversi, ma per guardare l’allenamento per la promozione speciale alla Fazione Interna della Setta, magari per imparare qualcosa, e per ammirare Wang Tengfei in tutto il suo splendore.


Naturalmente, c'erano otto persone nella piazza, incluso Ciccio, con la sua bassa base di Coltivazione.


Nel brusio delle discussioni, arrivò la scadenza. Il suono delle campane riverberò nell'intera Setta dell'Affidabilità. Suonarono in successione, nove volte, e, dopo di ciò, il Fratello Anziano Ouyang aprì gli occhi e osservò le otto persone che gli stavano di fronte. Fece un cenno con l'ampia manica e la spaziosa piattaforma s’illuminò di mille colori e si ingrandì, raggiungendo un diametro di circa trecento metri.


Agitò di nuovo la mano e otto contenitori di giada si diressero verso gli otto uomini. Quando i contenitori discesero davanti a ciascuno di loro, poterono vedere che vi erano incisi dei numeri, da uno a otto.


"Rinunciare prima della battaglia è proibito" disse il Fratello Anziano Ouyang con freddezza. "Nella competizione per essere promossi alla Fazione Interna della Setta, la vita e la morte sono già state decise. Se, dopo aver messo piede sulla piattaforma, sentite di non poter vincere, potete ammettere la sconfitta. Primo incontro: numero uno contro numero otto". Wang Tengfei aprì gli occhi e sollevò il suo contenitori di giada, sul quale campeggiava il numero uno. Si alzò in piedi e fluttuò fino a salire sulla piattaforma. Il vento gli scompigliò delicatamente i capelli. Avvolto nella sua tunica bianca, appariva perfetto, bello, gentile e raffinato. Sorrise. Quindi, tutti i Coltivatori lì intorno cominciarono a fare il tifo per lui. Ma quello che nessuno poteva vedere era che dietro al sorriso di Wang Tengfei si celava un sentimento di amara perdita e sconfitta.


In quel momento, Shangguan Xiu apparve nella folla, lanciando uno sguardo minaccioso a Meng Hao.
                                


                                



