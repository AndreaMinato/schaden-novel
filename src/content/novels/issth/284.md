---
title: Capitolo 284 - Tre Persone, Tre Dao dell’Alchimia
pubDate: 2025-03-17T11:17:34.886Z
tags:
    - issth
---


Mentre Chu Yuyan e Ye Feimu erano impegnati nella creazione dei loro elisir medicinali per lo stadio della Stabilità della Consistenza, Meng Hao aveva già terminato il suo Elisir per la Spiritualizzazione, e aveva cominciato a lavorare su quello per l’Anima Nascente.


Gli Elisir Medicinali per aumentare la base di Coltivazione durante lo stadio dell’Anima Nascente venivano ricavati da rare piante medicinali, che non si trovavano spesso in natura. Non c’erano molti elisir di quel tipo nel Dominio Meridionale; era considerato straordinario se anche solo quattro o cinque persone all'interno della stessa Setta ne possedevano uno. Non erano elisir che potevano essere prodotti in serie; una partita poteva essere composta da tre, forse cinque dosi. Di conseguenza erano alquanto costose.
Erano elisir poco comuni persino nella Setta del Fato Viola.


Se si considera che un Coltivatore dell’Anima Nascente che pratica esercizi di respirazione, con un solo respiro è in grado di assorbire tutta l’energia spirituale di Cielo e Terra nel raggio di tre chilometri, è facile immaginare quanto siano importanti per loro gli elisir medicinali. Se riescono a entrare in possesso di questo tipo di elisir, allora possono stare tranquilli. Se non ci riescono, la loro unica possibilità è prenderseli con la forza.


Tuttavia, gli elisir per i Coltivatori dell’Anima Nascente, oltre ad essere i più difficili da preparare e i più preziosi, sono anche quelli che allungano la vita!


Il valore di questi elisir è estremamente alto; una vita che non supera i mille anni non ha sconfitto i Cieli in alcun modo. L’unico modo per vivere più di mille anni, sconfiggendo i Cieli, è recidere lo Spirito. Altrimenti ci si può solo rassegnare alla morte.


Gli elisir più semplici tra quelli dell’Anima Nascente sono quelli di guarigione, che sono anche i più facili da preparare. Generalmente, la loro efficacia è nella media. In ogni caso, per quanto semplici, questi elisir devono essere considerati a pieno diritto all'interno dello stadio dell’Anima Nascente. Meng Hao aveva deciso di preparare proprio questi elisir per quello stadio. Per come la vedeva lui, la sua strategia non poteva essere considerata un imbroglio, quanto piuttosto un metodo più semplice per superare la prova. Non voleva sprecare troppa energia preparando un elisir mai visto prima.


E così, alcuni giorni dopo, uno degli elisir più comuni per lo stadio dell’Anima Nascente fu pronto. Meng Hao prese in mano gli elisir per i quattro stadi e poi li spinse contro la parete. Essa prese a tremare, e poi apparve un’apertura che serpeggiava lungo il centro, larga poco più di quindici centimetri. Sembrava quasi che la parete non avesse gradito gli elisir di Meng Hao. Ma egli aveva comunque soddisfatto i requisiti: ogni elisir conteneva cinque su dieci milioni di varianti di piante, anche se molte di esse erano state nascoste da Meng Hao usando una tecnica precisamente per quello scopo.


Guardò l’apertura e si schiarì la voce. Sapeva che gli altri lo stavano osservando. Con un’espressione un po’ smarrita e imbarazzata, abbassò la testa e passò attraverso la fessura. Voltandosi di lato e con un po’ di fatica, riuscì a farsi largo. Poi, con fare solenne e composto, senza la minima traccia di goffaggine, proseguì lungo il sentiero di gradini su per la montagna, verso la terza regione.


Nel vedere questa scena, i maestri alchimisti della Divisione Est degli Elisir sorrisero con amarezza.
Coloro che erano in buoni rapporti con Fang Mu avevano l’aria un po’ imbarazzata. Usare un metodo del genere per superare quella parte della prova era davvero un pugno in un occhio. A maggior ragione lo era se lo si paragonava all'onestà con cui Chu Yuyan e Ye Feimu avevano presentato il proprio lavoro.


L’atteggiamento di Meng Hao si guadagnò immediatamente la disapprovazione di coloro che non lo avevano visto di buon occhio sin dall'inizio. Anche alcuni tra gli otto Signori del Calderone Viola aggrottarono la fronte.


Tuttavia, in ogni caso Meng Hao era stato il primo a proseguire oltre la seconda regione. Si avviò con calma nella terza regione, le mani intrecciate dietro la schiena come se stesse semplicemente facendo una passeggiata per osservare il panorama.


“Non sembra che Fang Mu stia prendendo questa cosa molto seriamente. Con questo atteggiamento così deludente, dimostra chiaramente di non essere adatto a diventare un Signore del Calderone Viola”
osservò uno dei Signori del Calderone Viola, un uomo di mezza età di nome Ye Yuntian. La sua voce era calma ma carica di autorità.


An Zaihai rise e replicò: “Non necessariamente. Non ci sono regole che vietino di utilizzare il metodo più semplice per avanzare”.


“Hai ragione, Fratello Anziano An”, rispose Ye Yuntian con un sorriso. “Ora però, sono curioso di vedere che decisioni prenderà nella terza regione”.


Pochi istanti dopo, altri candidati emersero dalla seconda regione. Rimanevano solo Chu Yuyan e Ye Feimu. Uscirono in totale cinque candidati. Gli altri due non erano stati in grado di preparare elisir medicinali con un potere medicinale pari all'ottanta percento, perciò si ritirarono.


Dei dieci di partenza, ora rimanevano soltanto otto schermi sopra al calderone degli elisir nel mondo esterno.


Quando Meng Hao raggiunse la parete che segnava l’inizio della terza regione, Qi Viola sgorgò da essa. Era solo una piccola scia che durò per una manciata di secondi. Ce l’aveva fatta, ma l’approvazione da parte della Terra Celestiale non era granché.


Una volta che la scia di Qi Viola fu entrata nella fornace degli elisir, Meng Hao guardò la parete, poi vi si sedette di fronte a gambe incrociate. Si prese un momento per lasciar scivolar via gli ultimi residui di stanchezza, finché si sentì di nuovo pieno di energie.


Quando l’ultimo elisir di Chu Yuyan fu pronto, il suo viso era pallido. Era stato estremamente difficile per lei preparare il quarto elisir. Per quanto riguardava le sue creazioni, aveva resistito fino all'elisir per la Stabilità della Consistenza; non era stata in grado di creare nuove versioni degli elisir per la Formazione del Nucleo e l’Anima Nascente.


Asciugandosi il sudore dalla fronte, osservò la parete mentre veniva divisa in due da un’apertura larga circa tre metri. Avanzò con un sorriso determinato sul volto.


Dopo di lei, anche Feimu finì di preparare gli elisir. Come Chu Yuyan, egli non era stato in grado di creare qualcosa di nuovo per tutti e quattro gli elisir. Era riuscito a creare un nuovo elisir per lo stadio della Formazione del Nucleo, ma non per lo stadio dell’Anima Nascente. Dal momento che non aveva altra scelta, aveva creato l’elisir più difficile e di alto livello che conoscesse per lo stadio dell’Anima Nascente.
Gli ci vollero dieci tentativi prima di riuscirci.


Tutto era successo in maniera relativamente rapida, perché tutto si muoveva più velocemente nel mondo della Terra Celestiale. Nel mondo esterno gli sarebbe occorso più di un anno per preparare quei quattro elisir.


Ye Feimu prese un respiro profondo mentre osservava un varco largo sei metri aprirsi nella parete. Egli avanzò pieno di orgoglio.


Per gli osservatori stava diventando lampante quali candidati fossero a un livello superiore. Un brusio riecheggiò quando presero a parlare dello straordinario varco aperto da Ye Feimu.


Quando Chu Yuyan e gli altri raggiunsero la parete al confine con la terza regione, il Qi Viola zampillò copioso verso di loro. Il Qi Viola che apparve per Chu Yuyan durò parecchi minuti prima di dissolversi. Ma il più sorprendente fu quello di Ye Feimu: durò quasi un’ora, e inoltre il suo calderone stava già assumendo una sfumatura violetta!


Sui rispettivi sentieri, anche i calderoni degli altri candidati assorbirono il Qi Viola. Dopodiché focalizzarono la loro attenzione sulla parete. Aggrottarono la fronte; la prova della terza regione era ancora più difficile delle prime due.


Meng Hao terminò la meditazione. Si sentiva completamente riposato, e i suoi occhi brillavano mentre osservava il testo riportato sulla parete di fronte a lui. Un’espressione assorta gli apparve sul volto.


Oltre la parete non c’erano gradini di pietra. Il sentiero sembrava finire lì, e si vedevano soltanto nuvole.


“Rampicante Perlaceo dei Nove Tesori…”. Meng Hao strinse gli occhi guardando le incisioni sulla parete.
C’era disegnato un tipo di pianta medicinale con nove fiori, ognuno di un colore diverso.


“I Rampicanti Perlacei dei Tre Tesori sono poco comuni, così come i Rampicanti Perlacei dei Sei Tesori… Ma i Rampicanti Perlacei dei Nove Tesori sono qualcosa di davvero raro! Ogni fiore ha diverse proprietà medicinali. I nove petali funzionano in armonia tra di loro. Questa pianta medicinale da sola può essere usata in più di mille formule. La formula usata e la qualità dell’elisir preparato determinerà il numero di gradini che appariranno…”. Meng Hao si fermò a pensare un momento ad occhi chiusi.


Sugli altri sentieri, gli altri candidati stavano affrontando la stessa identica prova.


Chu Yuyan si allungò per mettere la mano destra a contatto con la parete. Immediatamente, apparve un bagliore scintillante, e il Rampicante Perlaceo dei Nuove Tesori si materializzò davanti a lei.


I Coltivatori che osservavano dalla cima della montagna nel mondo esterno, inclusi i rappresentanti di altre Sette e Clan, prestavano la massima attenzione a ciò che stava accadendo nella prova del fuoco.


Il Signore del Calderone Viola Ye Yuntian aprì la bocca per parlare con calma: “La terza regione mette alla prova sia le abilità di preparazione degli elisir, sia la capacità di prendere decisioni. Quanti elisir occorrono per creare dal nulla una perfetta rampa di scale? È il punto fondamentale”. Dall'inizio alla fine, non aveva mai staccato gli occhi dallo schermo di Ye Feimu.


In molti tra i maestri alchimisti rimasero stupiti nell'udire le sue parole. Uno per uno, concentrarono la propria attenzione sui vari schermi.


Chu Yuyan osservò la pianta che fluttuava davanti a lei. Un’espressione assorta aleggiava nel suo sguardo da fenice.


“Il Dao dell’alchimia è simile al grande Dao della coltivazione” pensò. “Piante ed erbe crescono all’interno di Cielo e Terra. Tuttavia, Cielo e Terra non sono esseri viventi. Preparare elisir… è come purificare il Cielo e trasformare la Terra, trovarci una scintilla di vita e trasformarla in elisir. Di conseguenza, la preparazione degli elisir è ricerca della vita, è un modo per cercare una scintilla di vita che non esiste né in Cielo né in Terra. Nove è il numero dell’assoluto. Perciò preparerò nove elisir, ognuno dei quali conterrà otto fiori.
Inoltre, ogni elisir avrà le proprietà medicinali del fiore mancante. Questi nove elisir daranno origine ad un ciclo che aprirà la strada verso i Cieli!”.


Adesso che aveva preso la decisione definitiva, gli occhi di Chu Yuyan scintillavano di determinazione. Si mise immediatamente al lavoro per la preparazione.


Dopo aver trascorso parecchie ore a pensare, l’espressione di Ye Feimu si fece seria, ed egli prese un respiro profondo. Strinse gli occhi e agitò una manica; un Rampicante Perlaceo dei Nove Tesori apparve davanti a lui, ed egli si accinse a preparare l’elisir.


“Se dovrò preparare elisir, ne farò soltanto uno” pensò. “Conterrà tutte le proprietà medicinali dei nove fiori, insieme a quella di un ulteriore elisir medicinale. Per la preparazione, non mi baserò sul numero nove, bensì sul dieci! Preparerò un elisir dotato di una proprietà che il Rampicante Perlaceo dei Nove Tesori non possiede. In linea con la fama che mi sono fatto, questa decima proprietà medicinale sarà qualcosa di mai visto prima!”.


Era difficile dire quale visione del Dao dell’alchimia fosse la più innovativa. L’una sfruttava il Dao dell’alchimia per affinare la vita al massimo delle possibilità; l’altra combinava tutte le varianti più complesse per creare qualcosa di unico.


In quel momento, la loro abilità nel Dao dell’alchimia si rese chiaramente visibile agli osservatori esterni in cima alla montagna, cosa che suscitò una certa confusione.


Tutti, compresi i rappresentanti delle altre Sette, si chiedevano come sarebbe evoluta la situazione.


Nel constatare le decisioni prese da Chu Yuyan e Ye Feimu, gli otto Signori del Calderone Viola annuirono in segno di approvazione.


Tuttavia, l’espressione del Gran Maestro Demone degli Elisir rimaneva indecifrabile, e tutti si chiedevano quale schermo stesse guardando.


Fu a quel punto che Meng Hao aprì gli occhi, che risplendettero di una strana luce. Sollevò una mano e la premette contro la parete. Il Rampicante Perlaceo dei Nove Tesori apparve insieme al suo calderone per gli elisir. Però non iniziò subito con la preparazione, stette a fissare la pianta con occhi brillanti. Nella sua mente saettavano innumerevoli formule di elisir. Anche la padronanza di piante ed erbe era al culmine.
L’immagine del Rampicante Perlaceo dei Nove Tesori ruotava nella mente di Meng Hao mentre pensava a come organizzare e far funzionare tutte le varie proprietà medicinali.


Tuttavia, poco tempo dopo decise di svuotare la mente. Guardò la pianta medicinale e i suoi occhi lampeggiarono ancor più luminosi. Sembrava piuttosto interessato. Il suo atteggiamento era ora completamente opposto rispetto alla svogliatezza che aveva mostrato nella seconda regione.


“Preparerò dieci elisir” pensò. “Nove elisir minori e uno fondamentale. Nove è il numero perfetto, che rappresenta la forza. Il mio corpo rappresenta il calderone e il mio cuore la formula degli elisir. Purificare Cielo e Terra. Purificare i cambiamenti del Tempo. Preparare un elisir che contenga l’essenza della semplicità della natura!”. Uno sguardo serio e trepidante allo stesso tempo apparve sul volto. Se si fosse trovato in qualsiasi altro luogo, non avrebbe mostrato un atteggiamento così entusiasta all'idea di preparare elisir. Ma all'interno della prova del fuoco della Setta del Fato Viola, il suo interesse aveva raggiunto il culmine. Non avrebbe più nascosto la sua vera identità: avrebbe lasciato campo libero a tutte le abilità nel Dao dell’alchimia.
                                


                                



