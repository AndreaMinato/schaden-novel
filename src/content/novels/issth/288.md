---
title: Capitolo 288 – Bocciolo di Pesco
pubDate: 2025-03-17T11:17:34.887Z
tags:
    - issth
---


La montagna svanì e lontano, molto lontano, una catena montuosa era a malapena visibile.


Il cielo, non più blu; era, per via del tramonto, rosso come il fuoco.


Il tramonto portava con se il riverbero del Sole calante che si diffondeva sulla terra fino a coprire una piccola cittadina. Le mura che la cingevano esistevano da molti anni, cosa che appariva nel loro aspetto antico. Erano ricoperte di segni e macchie, testimonianze del passaggio del tempo.


In cima alle mura, alcune guardie battevano la fiacca e occasionalmente il vago suono delle loro risate e delle loro chiacchiere giungeva fino al bordello sottostante. C'era una nuova ragazza in città e le loro risate contenevano la bellezza delle aspettative della vita.


I carri trainati dai cavalli formavano una linea per poter entrare dal cancello cittadino, su ogni carro sedeva un conducente che brandiva una frusta e urlava ordini ai suoi cavalli mentre questi procedevano al passo verso il centro della città.


Il Sole stava tramontando, ma il calore opprimente ancora pesava sul mondo, trasformandolo in qualcosa di simile a un forno.


Non c'era vento né pioggia.


L'unica cosa che esisteva era il caldo secco.


Le mura di questa città non erano molto estese, era solo una città di provincia dopotutto. La gente percorreva le strade in gruppi di due o tre, rinfrescandosi con dei ventagli e maledicendo occasionalmente il clima.


I luoghi più vivaci erano le case da tè, dove una tazza di infuso freddo poteva scacciare di poco il caldo. In una serata d'estate afosa come questa, scambiare pettegolezzi con amici e vicini era il passatempo principale della popolazione.


Oltre alle case c'era il bordello cittadino, il quale era un posto per persone ricche. Molti degli uomini che vi passavano davanti non potevano esimersi dal gettare un'occhiata alle giovani splendidamente vestite che si appoggiavano alle imposte di legno. Erano abbastanza per incendiare il cuore di un uomo, per poi fargli pensare a quanto la temperatura fosse insopportabile.


Se la moglie di un uomo camminava con lui da quelle parti, il suo viso si contorceva dalla gelosia e velocemente lo trascinava via. Una moglie bisbetica guardava le caparbie e licenziose ragazze, alcune volte maledicendole.


Si diceva che le ragazze del bordello fossero delicate come dei fiori e raffinate come la giada, praticamente inumane. Dentro, le stanze erano colme di cubetti di ghiaccio e graziose servette armate di ventagli. I ricchi clienti avevano il lusso di godersi una brezza gelata.


Presumibilmente, il luogo abbondava anche di cibi e vino deliziosi... Ogni uomo desiderava andarci, che fosse per le ragazze, il cibo o i cubetti di ghiaccio.


“Guardate, questo posto è fantastico!” disse Meng Hao con voce bassa e seria ai due ragazzini al suo fianco, stringendo i pugni con forza. Entrambi avevano circa la sua età, dodici o tredici anni. “Voi ragazzi non avete nessun senso di fratellanza!”


Meng Hao mise le braccia attorno alle loro spalle. Uno era magrolino, l'altro grassottello. Entrambi apparivano eccitati, ma allo stesso tempo un po' timidi e nervosi.


Meng Hao li guardò seriamente, come se lui fosse il Patriarca di una Setta che pianificava di consegnare una eredità. “Domani, io, il giovane maestro, sarò mandato in una scuola. D'ora innanzi passerò il titolo di Bullo #1 della Provincia della Comparsa Orientale a voi due. Non dimenticate, non dovrete fare nulla che rovini la reputazione del giovane maestro!”


Se... se si fossero trovati un luogo sacro, allora le sue parole avrebbero, forse, avuto qualche potere. Ma sfortunatamente, i tre erano sdraiati a pancia in su in cima a un muro.


All'interno del muro non c'era altro se non il bordello, e il muro su cui stavano era quello che lo circondava. Più all'interno c'era un edificio di due piani, connesso a un'altra costruzione che riempiva il davanti del cortile. Dalla loro posizione sul muro, potevano vedere distintamente le ombre degli uomini e delle donne all'interno delle finestre del secondo piano e sentire il vociare e le risate che uscivano all'esterno.


Il ragazzo grasso, la cui faccia era coperta di lentiggini, disse eccitato, “Giovane maestro Fang, non preoccupatevi. Il titolo di Bullo #1 apparterrà sempre a voi. E noi due, Bulli #2 e #3, manterremo sicuramente la tua reputazione!” Il ragazzo magro al suo fianco annuì con entusiasmo.


“Bene, sapevo di potermi fidare di voi due” rispose solennemente. “Tuttavia, dovete ancora ricevere le vostre placche di iniziazione alla banda. Oggi, è giunta la vostra prova finale. Ora fate attenzione. Presto qualcuno uscirà, quando ciò avverrà, voi dovrete tirare questi mattoni più forte che potete!”


Ognuno dei ragazzi reggeva un mattone delle dimensioni delle loro mani.


“Quel dannato bastardo!” disse Meng Hao a denti stretti. “Osa correre dietro alla mia Bocciolo di Pesco!? Il giovane maestro scoprirà sicuramente chi ne ha il fegato!” Fissava il secondo piano dell'edificio e ansimando continuò, “Bocciolo di Pesco mi ha promesso che avrebbe aspettato finché non fossi cresciuto, e poi avrebbe dormito con me. Chi avrebbe pensato che qualche dannato figlio di p*ttana avrebbe osato sceglierla!” Il suo cuore era pieno di rabbia e quando gli altri due ragazzetti videro lo sguardo nei suoi occhi, i loro cuori si colmarono di intensa ammirazione.


“Merita davvero di essere il Fratello Anziano” pensarono. “Il Bullo #1 della Provincia della Comparsa Orientale ha un'amante. È di sicuro l'unico dodicenne dell'intera regione a poterci riuscire!” Si scambiarono uno sguardo e le loro espressioni divennero ancora più fanatiche. Per quello che li riguardava, chiunque riuscisse a entrare nel leggendario bordello e farsi un'amante aveva un'abilità tale da raggiungere i Cieli. E essere in grado di parlarne apertamente li faceva sentire ancora più orgogliosi.


Presto passò abbastanza tempo per bruciare un bastoncino di incenso. La notte era arrivata e la Luna stava sorgendo. La porta del balcone al secondo piano si aprì e una giovane vestita magnificamente condusse fuori un uomo di mezza età. Sembrava ubriaco e mentre facevano la loro comparsa, parlavano a bassa voce.


Il chiaro di luna era tenue e il cielo in qualche modo scuro, rendendo difficile vedere con chiarezza il loro aspetto. Tuttavia, Meng Hao riconobbe immediatamente Bocciolo di Pesco. I suoi occhi divennero rossi all'istante e gridò “Tu vecchio figlio di p*ttana, il giovane maestro ti pesterà a morte! Hai osato andare a trovare la mia Bocciolo di Pesco!” Con un urlo scagliò il mattone e con grida altrettanto feroci, i due ragazzini tirarono i loro.


“Il giovane maestro farà... huh?” Meng Hao stava per caricare nel cortile quando il suo corpo iniziò a tremare. L'uomo ubriaco di mezza età schivò con facilità i tre mattoni e poi alzò la testa furioso. Appena vide Meng Hao fece un leggero sorriso, poi la sua furia si accese ancora di più.


“Tu piccolo bastardo!” urlò. “Questo è ammutinamento!”


All'istante Meng Hao cominciò a tremare.


“Padre...” Tutto il suo ardore e la sua sincerità erano evaporati, come se gli avessero gettato addosso dell'acqua gelata. Immediatamente saltò giù dal muro e iniziò a correre. I volti dei suoi due aiutanti sbiancarono dalla paura, e i loro polpacci bruciavano mentre correvano via.


“Siamo finiti. Finiti! Il padre di Fang Mu era il precedente Bullo #1! Ora è un'agente, perciò può uccidere le persone senza problemi...!” I volti dei due erano pallidi come la morte mentre fuggivano.


Dopo che i tre furono svaniti, l'uomo rimase nel cortile, arrabbiato e divertito allo stesso tempo. L'idea che un figlio attentasse a suo padre era sia seccante che divertente.


“Quel piccolo bastardo non studia mai e non ha nessuna abilità. Mandarlo a studiare lontano è sicuramente la giusta decisione!”


Più tardi quella notte, Meng Hao vagava per le vie, sospirando continuamente. Quando finalmente raggiunse il cancello principale di casa sua guardò le luci che brillavano dall'interno e si imbronciò profondamente.


“Perché doveva essere proprio papà...? Oh, madre, te ne sei andata troppo presto. Se così non fosse, le cose non andrebbero in questo modo. Dovrò scambiare quattro parole con lui per te!” Aveva appena spinto il portone del cortile quando iniziò a piangere.


“Madre, mi manchi! Madre, mi hai fatto visita in sogno la scorsa notte e mi hai detto di andare a trovare Bocciolo di Pesco... Madre...”


“Sta zitto!” tuonò una voce adirata da dentro la casa. La porta si aprì per rivelare suo padre, l'uomo di mezza età di prima. Aveva la sopracciglia aggrottate e lo guardava con rassegnazione. “Smettila di fingere! Perché non sei ancora a letto? Ti porterò alla scuola domattina presto, per incontrare il tuo nuovo maestro.”


“Io non ci vado!” urlò Meng Hao facendo un passo indietro. “Io voglio andare in una scuola normale! Tutte le persone della città rideranno di me!”


“Piccolo bastardo. Ancora con i soliti vecchi trucchetti alla tua età...” L'uomo si rabbuiò e improvvisamente corse avanti afferrando Meng Hao, che stava per correre via. Lo sollevò in aria e lo sculacciò per un po'.


Il suono delle sculacciate si sentiva chiaramente, ma non c'era dolore. Le cose erano state così fin da quando Meng Hao era piccolo. Lui e suo padre avevano solo loro due su cui contare e ogni volta che avevano dei disaccordi, suo padre fingeva di essere molto severo, ma non poteva sopportare di colpirlo duramente.


“Cosa c'è di buono in una scuola regolare?” ruggì suo padre. “Devi imparare a rispettare i tuoi insegnanti e i loro insegnamenti! Devi imparare la morale! Ci vai o no!?”


“Non ci vado!” pianse Meng Hao roteando gli occhi.


“Tu...!” Il padre di Meng Hao alzò la mano in alto.


Meng Hao disse in fretta “Se prometti di non andare mai più a trovare Bocciolo di Pesco, allora andrò... Puoi andare con chiunque altra, solo non lei!” Era preoccupato che suo padre potesse iniziare a sculacciarlo davvero questa volta.


Suo padre, invece, non era sicuro se voleva ridere o piangere. Abbassò la mano e gliela poggiò sulla testa scompigliandogliela con gentilezza.


“Va bene, stai crescendo e vedo che possiedi una fervida immaginazione. Bene. D'ora in avanti non andrò mai più a trovare Bocciolo di Pesco. La lascerò a te. E quando sarai cresciuto, prenderò accordi per farla diventare la tua concubina!”


“Davvero?” disse Meng Hao con gli occhi che gli si accendevano.


“Non sei ancora a letto?!” Lo fissò mentre lo lasciava andare. Meng Hao era colmo di gioia mentre correva in casa, gettava via i vestiti e saltava nel letto. Quella notte fece dei bellissimi sogni.


La mattina seguente sul presto, quando il cielo cominciava a schiarire, i suoi occhi erano ancora offuscati mentre il padre lo vestiva.


Lo guardò: poteva vedere benissimo che non aveva dormito abbastanza. Un'espressione solenne gli coprì il volto, così come l'amore e la tenerezza, qualcosa che Meng Hao non vedeva spesso.


Si chinò e lo prese in braccio, proprio come quando era piccolo. La testa di Meng Hao gli cadde sulla spalla e continuò a dormire. Afferrò il dono che avrebbe offerto all'insegnante e poi partirono.


Lungo la via aveva il passo un po' traballante, portare un ragazzo così grande non era un compito facile.


Un'ora dopo raggiunsero l'ingresso principale della casa di un vecchio famoso, il quale viveva nella parte est della città. Suo padre lo svegliò e poi lo mise a terra. Poi, bussò alla porta ed entrò nel cortile.


Meng Hao fu lasciato a sbadigliare nel cortile, mentre suo padre entrava in casa, cosicché non lo vedesse congiungere le mani rispettosamente e fare altri gesti di supplica.


Non passò molto tempo prima che suo padre uscisse, al suo fianco un uomo anziano con i capelli completamente bianchi e dall'aspetto antico, ma pieno di vigore, che gli dava un portamento nobile e rispettabile, molto diverso da quello di una persona qualunque.


Questo era vero per i suoi occhi, che erano molto profondi, come se al loro interno contenessero le stelle. Chiunque li avesse guardati, sarebbe rimasto incantato. L'uomo guardò in basso verso Meng Hao.


Questo sguardo sembrava capace di vedere vite vissute e vite che dovevano ancora esserlo.


Questo sguardo sembrava essere in grado di perforare le coltri di tutte e tre le vite: passato, presente e futuro.


Questo sguardo, era come se la vita di questo giovane uomo fosse stata vissuta tutta con l'unico scopo di giungere qui e prostrarsi tre volte per divenire il suo apprendista.


Passò un lungo momento, poi il vecchio annuì leggermente.


Suo padre lo guardò e gli disse “Un Maestro è come un padre. Fang Mu, voglio che rispetti il tuo Maestro. Rispettalo ancora più di quanto rispetti me! Se non puoi farlo, allora non sei mio figlio!” Detto ciò se ne andò.
                                


                                



