---
title: Capitolo 289 – Quale Sentiero Scegliere?
pubDate: 2025-03-17T11:17:34.887Z
tags:
    - issth
---


Meng Hao rimase a bocca aperta. Aveva dimenticato l'ultima volta in cui suo padre era sembrato così severo. Il tono serio della sua voce lo svegliò all'istante.


“Un Maestro è come un padre...” Guardò la schiena di suo padre mentre si allontanava. Vestiva chiaramente una tunica semplice, ma per qualche ragione, a Meng Hao sembrava come se fosse circondato da un vento viola, che sembrò rompere una barriera nella sua mente e un'immagine vi comparve all'improvviso. Era suo padre, l'immagine era sfuocata ma poteva vedere che l'uomo lo stava guardando sospirando dolcemente.


Anche sua madre era lì e lo fissava con tenerezza, dagli occhi sembravano sgorgare delle lacrime.


Per qualche ragione... c'era anche una Torre del Tang, così come molti altri ricordi. Rimase a pensare per un lungo momento prima di scuotere la testa e voltarsi a guardare in lontananza. Lì, in mezzo alla provincia, c'era una torre molto alta. Era... una Torre del Tang.


“Quella non c'era prima, vero...? No, non c'è mai stata.” Uno sguardo confuso comparve sul suo volto.


Nel mezzo di quel momento d'assenza, udì una voce antica. “Questa non è una scuola residenziale.”


Mentre suo padre scompariva lontano, Meng Hao si voltò a guardare il vecchio che gli stava di fronte. Ora che suo padre se ne era andato, nel cortile c'erano solo lui e l'uomo anziano.


L'uomo guardò in basso verso di lui, poi continuò lentamente, “Finora ho avuto diciassette apprendisti. Alcuni sono tornati ad essere polvere, altri hanno forgiato il loro cammino. Ce ne sono alcuni che ancora ponderano quale desiderio vogliono perseguire. In effetti, quando ci penso, alcuni non contano davvero come miei apprendisti. Oggi, tu sei il mio diciottesimo apprendista. Tuttavia, io ti chiamerò... Piccolo Nono.” Mentre parlava con la sua antica voce, sembrò come se tutti i suoni attorno a Meng Hao svanissero, finché non fu completamente concentrato solo sul vecchio.


“Hai una Giovane Sorella, è diventata mia apprendista prima di te, ma in una maniera non convenzionale, perciò ha un rango più basso del tuo. Il suo cognome è Chu.”


Meng Hao non era sicuro del perché, ma si sentiva nervoso. Non sapeva se dovesse inginocchiarsi e prostrarsi o inchinarsi con le mani giunte. Era completamente a disagio.


“Non uso il mio nome da molto tempo” disse l'uomo anziano. “Tutti mi chiamano con il mio nome da alchimista, mentre gli amici di solito usano Mr. Est. Non mi sono mai sposato e quindi non ho eredi, i miei apprendisti sono i miei eredi. Tu tramanderai i miei insegnamenti e il segno che ho lasciato sul mondo verrà portato avanti da te. Per quanto mi riguarda, voi apprendisti... siete i miei parenti più stretti.” L'uomo lo fissò, apparendo davvero maestoso. Tuttavia, i suoi occhi caldi erano pieni di amore e dolcezza. Sembrava quasi come se avesse osservato Meng Hao per molti anni e lo stesse mettendo alla prova da molto tempo. “Da ora in poi, io sono il tuo Maestro!”


Senza pensare Meng Hao rispose “Rispetta il Maestro, venera il Dao. Il Maestro è come un padre. Io...”


“Non c'è bisogno di dire cose del genere” disse il vecchio, gli occhi gli brillavano di una luce entusiasta. “Fin quando esisteranno nel tuo cuore, saranno abbastanza. Piccolo Nono, inginocchiati!” in un battere di ciglia, la sua persona sembrò diventare l'apice del Cielo e della Terra.


Meng Hao non riusciva a descrivere davvero come si sentiva. Era come se in quell'istante l'uomo anziano fosse diventato come i Cieli. Eppure, non era freddo, ma colmo di profonda gentilezza e calore. Era come se fosse una montagna che riparava dal vento e dalla pioggia.


Meng Hao chinò la testa e cadde in ginocchio.


Siccome si era inginocchiato, non poteva vedere come ogni cosa nel cielo sopra di lui si era fermata. Le nuvole erano immobili, gli uccelli non sbattevano le ali. La terra non tremò, ma tutto nella città divenne silenzioso.


“Come mio apprendista, tu ti prostrerai solo due volte nella vita, almeno nel vero senso della parola. La prima per diventare mio apprendista. Questo seminerà il Karma con me, dopodiché i nostri fati saranno intrecciati. Se tu non spezzerai questo legame, neppure lo farò io! Per quanto riguarda la seconda prostrazione, aspetta finché non tornerai te stesso, allora vieni da me a chiedermi spiegazione e io ti risponderò


La prima prostrazione per diventare un mio apprendista è, in realtà, divisa in altre tre. Quella dell'Innocenza, quella del Viaggio e quella della Contemplazione del Tramonto. Oggi, tu hai eseguito quella dell'Innocenza.”


Meng Hao non capiva davvero. Tuttavia mise le mani a terra e si prostrò profondamente.


Con questo le nuvole ripresero a muoversi. Il vento e le nuvole si spostavano assieme e gli uccelli volavano!


Con questo la terra tremò, mentre gli eventi passati guizzavano come un sogno nelle menti di tutte le creature viventi.


Con questo, il Karma della vita passata, futura e presente... Se non lo taglierai, allora non lo farò io!


Il vecchio rise contento e le sue risate riecheggiavano piene di emozione, soddisfazione, gentilezza e dovere.


Da questo giorno in avanti, il giovane davanti a lui sarebbe stato un suo apprendista. In futuro, ogni azione del giovane sarebbe stata segnata da lui. D'ora in poi lui era... il Maestro di questo giovane!


Questo è il Karma. Non qualcosa di predestinato, ma qualcosa deciso dalle persone. Lo si può chiamare fato; non il fato determinato dai Cieli e neppure quello dell'aldilà. Ma quello deciso tra due persone.


Una persona decide di prenderne un'altra come Maestro; l'altra decide di prendere un apprendista. E questo crea... il Karma!


Con voce gentile il vecchio disse: “Devi ancora sperimentare la prostrazione del Viaggio e quella della Contemplazione del Tramonto. Attraverso questo processo, sarai in grado di scegliere fra molti sentieri. E per quanto riguarda il percorso che sceglierai... sarà una tua decisione. Se alla fine sarai in grado di eseguire la terza prostrazione, allora saremo apprendista e Maestro. Nessuno sarà in grado di recidere quel legame! Non accetterò doni per diventare il tuo Maestro; ho già accettato tutto ciò che avevo bisogno di accettare.” Si sporse in avanti e gentilmente arruffò i capelli di Meng Hao. Il suo sorriso era gentile mentre lo aiutava ad alzarsi.


Meng Hao ancora non capiva. Quando si alzò, guardò il suo Maestro e poté sentire l'amore e la gentilezza che erano dentro di lui. Sotto lo sguardo dell'uomo poteva anche percepire un tepore dentro di se.


Annuì solennemente.


Primavere e autunni vennero e se ne andarono. Passarono gli anni e Meng Hao era ora diciannovenne. In questi sette anni aveva speso la maggior parte del suo tempo vivendo col suo Maestro, studiando, osservando la brezza fresca e le nuvole bianche, fissando la luna e le stelle.


Dopo aver letto molti libri aveva finalmente capito cosa voleva dire rispettare il Maestro e venerare il Dao. Aveva anche compreso che il mondo è un posto molto grande.


Durante questi sette anni, suo padre era invecchiato molto e il Maestro era diventato ancora più vecchio. La popolarità di Bocciolo di Pesco era scemata. E alla fine, qualche riccone di un'altra provincia aveva pagato i suoi debiti e l'aveva presa come concubina.


Prima di andarsene era venuta a cercare Meng Hao; sembrava che lo vedesse come un fratellino. Aveva pronunciato parole affettuose, poi, accompagnata dal sorriso di Meng Hao era salita su una portantina e aveva lasciato la Provincia della Comparsa Orientale.


In accordo con le sue parole, i due amici erano davvero cresciuti diventando i più grandi bulli della zona.


Meng Hao, tuttavia, non si definiva più un bullo. Non indossava vestiti costosi e stravaganti, ma invece, una semplice tunica da studioso.


Era verde, proprio come l'ingenuità dei suoi anni. Tuttavia, nello stesso modo in cui cambiano le stagioni, il suo viso non portava più la frivolezza di prima, ma invece, la tranquillità. Gli piaceva pensare e puntare lo sguardo in cielo, sebbene non sapesse cosa stesse esattamente guardando.


Gli piacevano il vento e la pioggia, rimanendo nel padiglione a guardare i fulmini in lontananza e ascoltare i tuoni. Quando fuori la pioggia cadeva sulla terra, gli piaceva aprire un libro e leggere di come la vita fosse cambiata attraverso le ere.


Tutto era come un sogno. Sette anni erano passati come la pioggia di un temporale. Non sentiva di essere cambiato molto, ma rispetto agli altri era cambiato parecchio.


Mentre guardava il suo Maestro continuare a invecchiare, pensava spesso a parlare del Viaggio. Voleva scalare le montagne, viaggiare fino a terre lontane per vedere le realtà del mondo.


Ma alla fine, guardava la città, suo padre e il Maestro, rimanendo in silenzio, senza dire nulla.


Un anno. Un altro... presto, altri sette anni erano passati. E durante l'autunno di quell'anno, mentre le foglie volteggiavano al suolo, fluttuando nel vento e tornando alla terra, suo padre si ammalò. Infine, una notte, soffiò un vento viola e suo padre spirò.


Meng Hao rimase davanti alla sua tomba con uno sguardo vacuo. Ricordava vagamente come, quattordici anni prima, suo padre l'aveva tenuto tra le braccia e l'aveva portato a incontrare il Maestro. In un battito di ciglia erano passati quattordici anni e Meng Hao stava lì in silenzio, sorseggiando da un boccale di alcool.


Alla fine si voltò e se ne andò. Trovò il suo Maestro e gli disse di come desiderasse il Viaggio. Era il solo sogno che bramava e negli anni era cresciuto.


Prima di partire, Meng Hao si inginocchiò davanti al Maestro e si prostrò una seconda volta. Questa era... la prostrazione del Viaggio.


La mattina presto il Maestro guardò mentre Meng Hao si metteva il sacco in spalla e camminava lontano, incorniciato dal Sole nascente.


Alla fine Meng Hao si voltò, il Maestro non era più visibile. Più tardi guardò una seconda volta e anche la Torre del Tang non si vedeva più.


Rimase pensieroso per un momento, poi lentamente sembrò giungere a una conclusione. Guardò di nuovo avanti e proseguì; non si guardò indietro una terza volta.


Raggiunse un imponente fiume e incontrò un traghettatore, con il quale chiacchierò delle leggende del fiume; si riteneva che un Immortale risiedesse lì da qualche parte.


Nei libri che aveva letto, aveva incrociato occasionalmente il titolo di Immortale. Così decise di vivere vicino al fiume; sfortunatamente, nei tre anni che passarono non vide mai un Immortale. Ciò che vide, tuttavia, fu il suo riflesso invertito nelle acque del fiume, un lui differente.


Si vide volare nel cielo, praticare la Coltivazione nelle montagne e un posto chiamato Divisione est degli Elisir della Setta del Fato Viola, dove preparava...


Sembrava come se tutto ciò che dovesse fare fosse saltare nell'acqua e avrebbe potuto essere quell'altra persona, e la sua vita sarebbe finita.


Quando furono passati tre anni, Meng Hao aveva ventinove anni. Alla fine non saltò nell'acqua. Invece, lasciò il fiume e viaggiò lontano in un altro posto.


Un anno dopo, nelle profondità di una foresta che sembrava infinita, in una notte tempestosa e quasi senza Luna, Meng Hao scorse una donna fluttuare nell'aria. C'era anche una tomba abbandonata, senza incenso a bruciarle davanti. La foresta attorno era nera come la pece e lui era un pochino spaventato; un momento più tardi, si ritrovò circondato da innumeri forme indistinte. Improvvisamente, un incantesimo sigillante gli balzò in mente.


Estese il palmo e tutto attorno a lui svanì.


A partire da quel momento, fu molto curioso di quella foresta oscura e misteriosa, continuò a viaggiarci dentro, dormendo all'aperto quando necessario. Vide molte, molte cose strane, inclusa una grande varietà di bestie feroci e selvagge.


Gli servirono tre anni per attraversare la foresta. Quando ne emerse si guardò indietro e un sguardo assente gli coprì il volto. Pensava che se solo avesse voluto, avrebbe potuto rimanere e diventare parte della foresta.


In un posto del genere, una persona poteva divenire tutt'uno con Cielo e Terra e trascendere la vita mortale.


Mentre Meng Hao scrutava la foresta, ripensò alle parole del suo Maestro di ventuno anni prima. C'erano molte strade nella vita, quale scegliere... era una decisione che doveva fare lui.


“Questo posto non è il sentiero che desidero percorrere.” Perso nei suoi pensieri, si voltò e camminò lontano.
                                


                                



