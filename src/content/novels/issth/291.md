---
title: Capitolo 291 - Mille Elisir Formano un Calderone!
pubDate: 2025-03-17T11:17:34.888Z
tags:
    - issth
---


Il cuore di Chu Yuyan si riempì di amarezza. Ripensò a tutto quello che era accaduto nel suo mondo delle illusioni, poi guardò verso gli altri candidati della prova del fuoco in cima alla montagna.


Tra di loro vi era Fang Mu, la cui presenza, per come la vedeva lei, doveva essere stata frutto di un qualche errore. Allo stesso tempo però, per qualche ragione aveva la sensazione di aver sempre saputo che non sarebbe potuta andare diversamente.


Poi c’era Ye Feimu, Prescelto del Dao dell’alchimia. Sarebbe stata parecchio sorpresa se non ci fosse stato.


“Ho perso…” disse con un sospiro, poi si voltò e si mise in cammino verso la base della montagna. La montagna si poteva scalare, ma non poteva essere discesa. Un passo indietro significava ritirarsi dalla competizione e andarsene dalla Terra Celestiale. Non appena mosse il piede per fare un passo indietro, la sua visione si fece sfocata. Quando tutto tornò ad essere definito, ella si trovò nuovamente sulla cima della montagna della Comparsa Orientale. Guardò gli alchimisti della Divisione Est degli Elisir e poi i Coltivatori provenienti dalle altre Sette. Finalmente capì: quelle persone non avevano visto ciò che era accaduto nel suo mondo delle illusioni. Lo dedusse perché quando voltò il capo per guardare gli schermi proiettati sopra il calderone riuscì a vedere l’espressione pensierosa di Fang Mu, ma non il mondo in cui egli era immerso.


“Bentornata” la salutò il Demone degli Elisir, accennando un sorriso.


Tutto a un tratto, Chu Yuyan aveva voglia di piangere. Il suo mondo delle illusioni le era sembrato così vero fino al momento del ritorno alla realtà, che ancora faticava a distinguere l’uno dall'altra. Senza parole, si fece avanti per mettersi accanto al Demone degli Elisir.


Dopo Chu Yuyan, l’uomo anziano e l’uomo di mezza età apparvero in rapida successione, dopo avere a loro volta accettato la sconfitta. Camminarono in direzione degli alchimisti con sguardi vacui, e poi si sedettero a gambe incrociate. Sembravano aver perduto l’anima, incapaci di fare altro che fissare il vuoto.


La discussione cominciò immediatamente in un sussurro.


“A che cosa hanno assistito esattamente durante l’ultima prova nel mondo delle illusioni? Perché sembrano tutti così confusi?”. Anche i maestri alchimisti della Divisione Est degli Elisir sembravano incerti riguardo i dettagli, presero a fare varie ipotesi.


Vedendo gli sguardi interrogativi sui volti dei loro discepoli, anche i vice-Patriarchi delle altre Sette cominciarono a discutere.


“Il mondo immaginario nella Terra Celestiale della Setta del Fato Viola usa il cuore come base per creare illusioni. Sotto l’influenza di questo incantesimo, nessuno sarebbe in grado di distinguere il vero dal falso, nemmeno qualcuno con una base di coltivazione allo stadio dell’Anima Nascente. All'interno dell’illusione, è impossibile controllare i sensi. È come essere in un’altra vita”.


“Esattamente. Mentre si è immersi, le vite passate e future non contano, perché è come essere in un sogno. Poche persone ai giorni nostri sarebbero in grado di distinguere tra sogno e realtà, tra vite passate e future”.


“Quando si riemerge, l’illusione si spezza, ed è in quel momento che ci si risveglia. È per questo che hanno tutti l’aria confusa”.


Sembrava che stessero semplicemente facendo osservazioni sull'accaduto, ma in realtà stavano sfruttando la prova del fuoco della Divisione Est degli Elisir per istruire i propri discepoli sulle differenze tra realtà e illusione.


Dopotutto, non capitava spesso di poter assistere ad un simile spettacolo: ogni occasione per imparare non era altro che un colpo di fortuna.


Li Shiqi parlò tra sé per un momento e poi chiese in tono pacato: “L’illusione si spezza nel momento in cui ci si sveglia? Cosa succede se uno riprende i sensi ma l’illusione non si spezza? Sarebbe possibile capire ancor di più?”.


Accanto a lei, Tu Luo rispose con freddezza: “Per il momento, non considerare nemmeno l’esistenza di un tale livello di consapevolezza. Se qualcuno riacquistasse lucidità e fosse in grado di impedire all'illusione di spezzarsi… beh, ciò richiederebbe un Senso Spirituale particolarmente potente. In effetti, richiederebbe l’illuminazione del Dao! Quindi, una cosa del genere può accadere solo involontariamente, non per scelta. In tutta la mia vita ho visto solo una persona in grado di farlo."


In disparte, il Secondo Signore della Spada della Setta della Spada Solitaria, che aveva ascoltato il loro scambio, aggiunse: “Inoltre, fare una cosa del genere è incredibilmente pericoloso. Più tempo passa più aumenta la probabilità che la persona perda se stessa, e una volta recuperati i sensi, non possa più uscire dall'illusione”.


Mentre erano impegnati nella discussione, un leggero brusio si levò dalle persone che si erano accorte che Ye Feimu si era svegliato.


Dallo schermo, lo videro rivolgere lo sguardo verso Meng Hao. Un lampo lugubre gli attraversò il volto.
Tuttavia, alla fine decise di ritirarsi, lasciandosi alle spalle la Terra Celestiale per ritornare sulla cima della montagna della Comparsa Orientale.


Nell'istante in cui apparve, si sentirono grida di benvenuto provenire dagli alchimisti che lo conoscevano bene.


“Congratulazioni per gli sforzi fatti per conquistare la vittoria, Signore del Calderone Ye. La tua promozione a Signore del Calderone Viola darà inizio a una vera e propria età dell’oro per la Divisione Est degli Elisir”.


“Signore del Calderone Ye, in quanto Gran Maestro del Calderone degli Elisir, ciò che hai fatto per conquistare la vittoria è soltanto una formalità. Temo solo che i visitatori provenienti dalle altre Sette potrebbero essere curiosi di conoscere tutti i dettagli”.


“Congratulazioni, Signore del Calderone Ye”.


Quando coloro che erano fra il pubblico presero a congratularsi uno dopo l’altro, l’espressione orgogliosa abbandonò il viso di Ye Feimu. Accennando un sorriso, giunse le mani in direzione della folla. Quanto al titolo di Gran Maestro del Calderone degli Elisir, esitò, senza dare segni di mostrarsi d’accordo, né di voler fornire spiegazioni. Ciò ovviamente suscitò tacita approvazione.


Mentre gli occhi di tutti erano su Ye Feimu, il Signore del Calderone Ye Yuntian scoppiò a ridere di cuore.
Si alzò e lanciò uno sguardo di approvazione a Ye Feimu.


“Feimu, perché non tiri fuori la tua fornace per gli elisir, così da mostrare a tutti che sei ufficialmente un Signore del Calderone Viola?”.


Immediatamente, gli occhi degli alchimisti presenti si illuminarono.


An Zaihai aggrottò le sopracciglia, ma non disse nulla.


Ye Feimu fece un respiro profondo, e l’espressione di orgoglio ricomparve sul suo volto. Aprì la borsa da trasporto con la mano destra e ne estrasse il calderone per gli elisir. Era nientemeno che quello che aveva preso nel mondo della Madre dei Calderoni. Inizialmente era bianco, ma ora era viola, ed emetteva un bagliore la cui scintilla viola si rifletteva negli occhi di tutti i Coltivatori che osservavano.


Ye Yuntan guardò la fornace e rise forte. Si voltò verso il Demone degli Elisir, giunse le mani e fece un profondo inchino.


“Congratulazioni, Maestro” disse, emozionato. “Sembra che questa prova per la promozione a Signore del Calderone Viola abbia fatto guadagnare un nuovo apprendista a voi, e un nuovo Giovane Fratello a noi. Feimu, perché non ti sei ancora inchinato al tuo nuovo maestro?”.


Un lampo di trepidazione attraversò lo sguardo di Ye Feimu. Fece un respiro profondo, e stava per fare un passo avanti quando An Zaihai parlò: “Giovane Fratello Ye,” disse con freddezza “ciò non è in linea con il protocollo”.


Questo scambio fece immediatamente sussultare gli altri sei Signori del Calderone Viola. Tuttavia, non lasciarono intravedere ciò che stavano realmente pensando, anche se le espressioni sui loro visi erano mutate: avevano capito perfettamente cosa stava succedendo.


L’obiettivo di Ye Yuntian era fin troppo ovvio. Detto questo, in generale i Signori del Calderone non nutrivano una grande simpatia per Fang Mu, e alla maggior parte piaceva Ye Feimu. Ognuno di loro osservava mentre una moltitudine di pensieri e idee vorticava nella sua testa.


Quanto ai maestri alchimisti ordinari, in pochi riuscivano a capire cosa stesse succedendo. Ne avevano però una vaga idea. Osservavano senza pronunciare parola, aspettando di vedere cosa sarebbe accaduto. I vice-Patriarchi delle altre Sette erano tutti esperti e astuti: come potevano non capire cosa stava succedendo?


In realtà, si aspettavano simili sviluppi già da parecchio tempo. Certamente erano più che felici di assistere alla scena che si stava svolgendo.


Ciccio osservava ad occhi spalancati. Guardò Ye Feimu in cagnesco; dentro di sé aveva già cominciato a maledirlo da molto tempo.


Il Demone degli Elisir era l’unica eccezione: per tutto il tempo non aveva detto una sola parola, era come se non avesse visto né sentito nulla degno di nota.


Mentre tutti osservavano la scena, Ye Yuntian accennò un sorriso. “Oh?” esclamò, una strana nota nella voce. Fratello Anziano An, il Giovane Fratello non capisce esattamente cosa intendi. Ti dispiacerebbe chiarire i miei dubbi?”


“Ye Feimu non è stato l’unico a mettere piede sulla cima della montagna” rispose con calma An Zaihai.


Ye Yuntian rise di gusto. “Oh, quindi è quello il protocollo di cui parlavi, Fratello Anziano An. Il Giovane Fratello senza dubbio non prenderebbe mai alla leggera una questione così importante. Tuttavia…”. Non ebbe nemmeno il tempo di finire di parlare, che dallo schermo che trasmetteva le immagini del mondo della Terra Celestiale si sentì provenire un’esplosione. Sin dal primo momento fu evidente che il suono provenisse dalla Terra Celestiale stessa. L’intera Terra Celestiale tremava, e l’epicentro era nientemeno che la Montagna Viola d’Oriente. Immediatamente, tutto il pubblico si mise a guardare. Persino le parole di Ye Yuntian furono immediatamente coperte dal frastuono dell’esplosione.


Nessuno se ne accorse, ma improvvisamente gli occhi del Demone degli Elisir brillarono di una luce mai vista prima, e il suo volto si aprì in un sorriso. Era un sorriso di soddisfazione, pieno di emozione e gioia.


Intanto Meng Hao, nel suo mondo delle illusioni, si trovava ancora nella Contea della Comparsa Orientale.
Passarono altri tre anni. Al momento, Meng Hao aveva novantanove anni, e aveva fatto ritorno ancora una volta alla tomba del suo Maestro. Guardò la lapide e fu sopraffatto dall'emozione.


“Il Cielo e la Terra sono soltanto punti di passaggio per migliaia di creature viventi. Il tempo testimonia il passaggio di centinaia di generazioni di viaggiatori”. Un sorriso apparve sul volto di Meng Hao. La vita è un viaggio, e ad ogni svolta ci aspetta uno scenario completamente nuovo. Il sentiero che stava percorrendo avrebbe portato per sempre le sue tracce. Che fossero leggere o profonde poco importava; ciò che contava era che la scelta fosse stata sua.


“Forse il mio sentiero non è nemmeno arrivato a destinazione”. Scosse la testa. Forse in futuro avrebbe capito quale fosse lo scopo della sua vita. Per il momento, non lo sapeva ancora. E dal momento che non lo sapeva, non avrebbe costretto se stesso a scegliere. Quando si viaggia è impossibile prevedere quali cose incredibili possano capitare. È ciò che lo rende bello.


Un sorriso rilassato si distese sul viso di Meng Hao. In quel preciso istante, i capelli bianchi tornarono neri, il viso squadrato si raddrizzò. I lineamenti non erano più quelli di un vecchio, bensì di nuovo pieni del vigore della giovinezza.


Prese un respiro profondo, guardò la lapide e poi si lasciò cadere in ginocchio per inchinarsi una terza volta.


L’inchino della Contemplazione del Tramonto!


Con questo inchino, il karma era completo, e la relazione tra Maestro e apprendista rafforzata. Se tu non recidi il legame, allora non lo farò nemmeno io…


Con questo inchino, la Contea della Comparsa Orientale cominciò a sbiadire alle spalle di Meng Hao, e poi scomparve.


Con questo inchino, il mondo intero attorno a lui cominciò a disintegrarsi, lasciando intatta solo la tomba.


Con questo inchino, un ruggito risuonò tra Cielo e Terra. Tutto cominciò a crollare. Meng Hao aprì gli occhi, e il mondo svanì. Vide di nuovo il cielo, il mondo della Terra Celestiale. Ed eccolo lì, in piedi sulla cima della Montagna Viola d’Oriente.


Guardò in lontananza e poi fece un passo avanti. In quell'istante, si diffusero increspature simili a quelle che si formano sull'acqua. Il suo corpo svanì. Quando riapparve, lasciata la Terra Celestiale, si ritrovò sulla Montagna della Comparsa Orientale, fuori dal calderone per gli elisir.


La sua apparizione attirò parecchie attenzioni, tra cui uno sguardo in cagnesco da parte di Ye Feimu e un sorriso glaciale da parte di Ye Yuntian.


Tutto tacque per un momento, poi la voce calma di Ye Yuntian risuonò:


“Sono appena stato interrotto. Fratello Anziano An, è vero che in cima alla montagna sono salite due persone. Tuttavia, quando questo accade, le decisioni di conseguenza vengono prese non dalle due persone, quanto piuttosto da me, te e gli altri Signori del Calderone Viola, e anche dai Signori del Calderone. Siamo noi a prendere la decisione finale. Così stabilisce il protocollo per la promozione a Signore del Calderone Viola. Ti è sufficiente questa spiegazione, Fratello Anziano An?”. Ye Yuntian sorrise. An Zaihan, dal canto suo, non disse nulla. Agitò semplicemente una manica.


“Secondo il protocollo della Setta, dal momento che due persone sono arrivate in cima alla montagna, è richiesta una decisione da parte nostra. Il candidato che riceverà il maggior grado di approvazione diventerà Signore del Calderone Viola. Io sono il Signore del Calderone Viola Ye Yuntian. Prego tutti i Fratelli Daoisti della Setta del Fato Viola di fare da testimoni oggi. Credo che Ye Feimu sia più qualificato di Fang Mu. Quindi, scelgo Ye Feimu”.


“Il Signore del Calderone Viola Chen Xuyang sceglie Ye Feimu!”.


“Il Signore del Calderone Viola Shen Long sceglie Ye Feimu!”


“Il Signore del Calderone Viola Yuan Daoming sceglie Ye Feimu!”


“Il Signore del Calderone Viola Ma Feifeng sceglie Ye Feimu!”.


In un attimo, cinque Signori del Calderone Viola avevano scelto Ye Feimu. L’espressione di quest’ultimo trasudava orgoglio e trepidazione.


Lin Hailong esitò un momento. Guardò Meng Hao con aria pensosa, incapace di prendere una decisione immediata. Il Signore del Calderone Viola accanto a lui era una donna di mezza età. L’espressione sul suo volto trasmetteva indifferenza. Neanche ella parlò subito.


I discepoli delle altre Sette osservavano la scena. I vice-Patriarchi assistevano sorridendo timidamente, senza dire una parola.


Dietro ai Signori del Calderone Viola stavano i Signori del Calderone, che in quel momento presero la parola.


“Il Signore del Calderone He Jin sceglie Ye Feimu!”.


“Il Signore del Calderone Sun Zexuan sceglie Ye Feimu!”.


Sentendo le voci risuonare, sembrava che quasi la metà di loro si fosse espressa a favore di Ye Feimu.


L’espressione di An Zaihai era estremamente indecifrabile. Era sul punto di aprire la bocca per dire qualcosa, quando si sentì la voce di Meng Hao.


“Signore del Calderone Viola Ye, vorrei farti una domanda”, disse. “Potresti per favore spiegare perché io, Fang Mu, non sono qualificato quanto il Signore del Calderone Ye?”. La sua espressione era calma come al solito.


Ye Yuntian lo guardò e gli rispose in malo modo: “Adesso non ha importanza discutere la tua abilità nel Dao dell’alchimia, o la tua reputazione, o persino la tua capacità di creare nuovi elisir medicinali. Per come la vedo io, in tutte queste aree sei meno qualificato di Ye Feimu. Soprattutto, Ye Feimu è diventato famoso nel Dominio Sud dieci anni fa. Sei mesi fa, ha preparato un elisir perfetto al novanta percento. Egli è destinato a diventare un Signore del Calderone Viola. Mentre tu sei privo di tutte queste qualità!”. Le sue parole suonarono quasi come un rimprovero, e in effetti, in qualità di Signore del Calderone Viola, egli era autorizzato a rivolgersi così a un Signore del Calderone.


“Qualità?” replicò Meng Hao, guardando Ye Yuntian per un momento. Poi, scagliò in avanti una manica.
Ne uscì un elisir medicinale. Poi dieci, cento, mille… in un istante, più di mille elisir medicinali schizzarono fuori. Meng Hao fece roteare la manica e gli elisir vorticarono nell'aria. Ogni elisir medicinale riportava ben visibile il simbolo di un calderone. Era esattamente lo stesso marchio impresso sull'Elisir Indemoniato!


All'apparire degli elisir, l’aria si era riempita di un aroma così intenso che nessuno aveva mai sperimentato prima. Ogni elisir in questo spettacolo scioccante possedeva un potere medicinale pari al novanta percento. Erano tutti elisir perfetti al novanta percento!


Erano gli elisir di maggior valore che Meng Hao avesse mai creato, a eccezione dell’Elisir Indemoniato. Li aveva preparati spesso, nella speranza di riuscire a venderli uno alla volta. Tuttavia oggi li aveva messi tutti in mostra, in uno spettacolo strabiliante!


Gli elisir medicinali fluttuavano a mezz'aria. Il simbolo del calderone diede immediatamente le vertigini a tutti gli alchimisti. Chu Yuyan si alzò in piedi all'improvviso, un’espressione incredula in volto.


Anche i discepoli provenienti dalle altre Sette, così come i vice-Patriarchi, furono presi da vertigini.
Spalancarono gli occhi e si alzarono in piedi, i visi illuminati dallo stupore.


Gli elisir riempivano l’aria, e il loro aroma era ora una vera e propria nebbia che si spandeva per tutta la cima della Montagna della Comparsa Orientale. L’erba sul terreno si rizzò verso l’alto. Nuvole scure si ammassarono nel cielo. Un tuono squarciò l’intero Stato della Comparsa Orientale.


Cosa ancor più sorprendente era che quando Meng Hao aveva gettato gli elisir, questi si erano ammassati insieme a mezz'aria. Adesso si erano assemblati per prendere la forma di un calderone, che emanava un bagliore straordinario.


La voce di Meng Hao risuonò in tutte le direzioni: “Se aggiungiamo il fatto che sono Gran Maestro del Calderone degli Elisir, allora sono sufficientemente qualificato?”
                                

