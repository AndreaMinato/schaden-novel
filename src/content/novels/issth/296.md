---
title: Capitolo 296 - Un Altro Incontro con… Ji!
pubDate: 2025-03-17T11:17:34.889Z
tags:
    - issth
---


Il segno sembrava un simbolo magico. Non si trovava sulla superficie della pelle, ma piuttosto nella carne. Per Meng Hao non era una cosa insolita; nel momento in cui aveva raggiunto la Stabilità della Consistenza, aveva visto lo stesso segno.


Oggi quindi era la seconda volta!


Meng Hao guardò il segno e nella sua testa si susseguirono una serie di pensieri.


Dopo molto tempo, il tremore scomparve. Lo strano marchio che aveva pervaso metà del Dominio Meridionale fece canalizzare ancor più attenzione sul cadavere dell'Immortale.


Megn Hao rimase dentro la sua Grotta dell'Immortale per molto tempo prima di sollevare la testa. Ora nei suoi occhi c'era una luce limpida.


"Ma... chi è? Perché sono riuscito a vederlo quell'anno? Perché è caduto nel Dominio Meridionale? E perché riesce ad influenzare il flusso del mio sangue e a far emergere questo segno... Non sarà forse che il segno mi è stato apposto da lui quell'anno? O era parte di me fin dall'inizio, nella mia carne da sempre?". Meng Hao ripensò in silenzio alla notte in cui suo padre e sua madre scomparvero e al vento viola che soffiava all'esterno.


Se la memoria di Meng Hao non lo ingannava, quando si alzò il vento, questo turbinò attorno al suo corpo. Si ricordò che non si trattava di un vento comune, ma conteneva una qualche sorta di potere.


Meng Hao pensò a lungo, finché non calò la sera. Nei suoi occhi iniziò a brillare una luce intensa, accompagnata dalla determinazione.


"A prescindere dal fatto che le parole di questa persona siano vere o false... io vado!". Nei suoi occhi brillò la determinazione. Le migliori ricompense si ottengono solo rischiando. I Coltivatori coltivano l'autostima! Quando si prende una decisione, questa deve essere seguita con determinazione e senza il minimo dubbio!


Agitò la manica destra mentre usciva dalla Grotta dell'Immortale.


Diversi giorni dopo, il sesto gruppo di Coltivatori lasciò la Setta del Fato Viola. Era composto da trenta persone, che si trasformarono in trenta raggi prismatici e sfrecciarono nell'aria. A capo di questo gruppo non c'era altri che Meng Hao.


Indossava l'abito di Signore del Calderone Viola, e i suoi lunghi capelli ondeggiavano con forza mentre sfrecciava in avanti. Tutte le persone alle sue spalle lo guardavano con venerazione, indipendentemente dal fatto che fossero della Divisione del Qi Viola o della Divisione Est degli Elisir.


Insieme, sfrecciarono all'orizzonte a tutta velocità.


Meng Hao rimase in silenzio per tutto il viaggio. Non disse nulla; nella sua mente continuava a riecheggiare il richiamo del cadavere dell'Immortale.


Il sesto gruppo di Coltivatori della Setta del Fato Viola si teletrasportò tre volte e ci impiegò due settimane ad arrivare in prossimità della Grotta della Rinascita. Ancora una volta, in quel periodo, risuonò un tremito.


Quando questo li colpì, tutti discesero verso il suolo dove si sedettero a gambe incrociate. Solo Meng Hao rimase a fluttuare nell'aria, scrutando l'orizzonte. Sentì un'altra volta il richiamo.


"Vieni... Sono qui... ti sto aspettando... La verità assoluta... tutte le risposte...."


A Meng Hao girò la testa. Delle centinaia di migliaia di Coltivatori presenti nella regione della Grotta della Rinascita, la voce poteva essere sentita solo da Meng Hao. I suoi occhi brillarono ancora più intensamente.


Nel Dominio Meridionale ci sono tre zone pericolose: i Laghi del Dao Primordiale, l'Antico Tempio del Destino e infine la Grotta della Rinascita. A prima vista, appariva come un enorme avvallamento. Nell'aria erano visibili una moltitudine di vulcani, così tanti da non poter essere contati. Sembravano non avere fine.


Quello che si riusciva a vedere era il cielo nero e la fitta nebbia nera che ricopriva ogni cosa.


Questa era la regione della Grotta della Rinascita.


Secondo le leggende, le persone prossime alla morte potevano entrare nella Grotta della Rinascita al momento giusto, e se ci fossero riusciti avrebbero potuto avere la possibilità di vivere un'altra vita!


Che fosse vero o falso, fin dall'antichità, moltissimi Coltivatori onnipotenti che non volevano essere colti dalla morte erano entrati nella Grotta della Rinascita. Nel corso degli anni solo tre persone riuscirono ad emergerne con successo.


Dopo essere usciti dalla Grotta della Rinascita, tutte e tre le persone non parlarono mai di quello che accadde al suo interno. Alla fine, scomparvero e non si seppe più nulla di loro.


Nonostante questo, le leggende sui misteri della Grotta della Rinascita aumentarono e vennero ingigantite sempre più. A prescindere da tutto, le storie circolavano da decine di migliaia di anni, il che era sufficiente per provare che... avesse qualche proprietà stupefacente.


Meng Hao comprese che proseguendo sarebbe entrato nella regione della Grotta della Rinascita. Non appena fosse entrato, il livello di pericolo sarebbe stato massimo.


Riguardo al cadavere dell'Immortale, questo era caduto proprio davanti alla Grotta della Rinascita, a non più di cinquanta chilometri.


Al momento, le vibrazioni si stavano attenuando lentamente. Contemporaneamente, una dopo l'altra sfrecciarono dal terreno delle sagome verso l'aria.


In questo momento, centinaia di migliaia di Coltivatori da tutto il Dominio Meridionale si erano riuniti in un raggio di mille chilometri dalla Grotta della Rinascita, creando un perimetro attorno a questa. Nella zona, i Coltivatori avevano istituito delle roccaforti temporanee in rappresentanza della varie Sette e dei vari Clan.


All'interno di ognuna vi erano i membri della vecchia generazione delle varie Sette. Sembrava che ogni giorno entrassero sempre più persone in questa regione immensa. Molte avrebbero affrontato il pericolo e si sarebbero avvicinate al corpo, con la speranza di coglierne della buona sorte. Alcuni fecero ritorno, altri non tornarono più.


Visto che così tante decine di migliaia di Coltivatori erano riuniti in un unico luogo, era impossibile evitare l'insorgere di faide. Pertanto, non era insolito che ci fossero degli scontri magici, e ogni giorno alcune persone venivano uccise.


Per quanto riguardava le grandi Sette e i grandi Clan, questi si trovavano sotto la protezione della vecchia generazione; non mancava il disordine, ma questo era tenuto relativamente sotto controllo.


Una volta che le scosse svanirono, Meng Hao guidò le decine di Coltivatori della Setta del Fato Viola nella zona. Naturalmente questo attrasse le attenzioni dei più, e così molte persone li seguirono con lo sguardo per capire cosa stesse accadendo.


Quando videro Meng Hao e riconobbero l'abito da Signore del Calderone Viola, tra loro si sollevò un grande brusio.


"Quello è Fang Mu della Setta del Fato Viola!"


"Quello è il Figlio del Dao della Divisione Est degli Elisir, Fang Mu!"


Meng Hao udì parte di queste esclamazioni, ma la sua espressione rimase distesa come sempre. Proseguì, guidando il gruppo in direzione dell'area vicino alla Grotta della Rinascita.


Mentre si avvicinavano, passava in rassegna la zona con il Senso Spirituale. Riuscì subito a percepire la presenza di un gran numero di Coltivatori. Non erano tanti quanti quelli all'esterno del perimetro, forse solo diecimila.


Paragonata all'area esterna, all'interno del perimetro, la nebbia era più densa, più fitta, esercitava una pressione sul Senso Spirituale e rendeva più difficile vedere e sentire.


Alla fine, Meng Hao vide un enorme bacino su cui stazionava a mezz'aria una nebbia nera torbida che si estendeva fino al cielo.


Al di sotto della nebbia, il bacino aveva un perimetro di circa cinquecento chilometri. Era enorme, e all'interno di questa vastità si trovava la misteriosa Grotta della Rinascita del Dominio Meridionale.


Questo era il cuore della Grotta della Rinascita, circondato da una decina di pilastri di luce che si levavano al cielo. Ciascuno oscillava in maniera impressionante, così che fosse impossibile per chiunque non notarli.


Contenevano un enorme potere; la presenza di questa decina di pilastri di luce rendeva la vasta area attorno alla Grotta della Rinascita all'apparenza un po' meno pericolosa.


Molte delle strane creature che vivevano nell'area si nascosero, non sarebbero uscite allo scoperto per colpire qualcuno.


Tra i pilastri di luce erano state fissate delle roccaforti in punti specifici. Lì, un nutrito gruppo di Coltivatori sedeva a gambe incrociate a meditare. Solo le cinque grandi Sette e i tre grandi Clan erano in grado di creare delle roccaforti simili vicino al cuore della regione della Grotta della Rinascita.


Mentre Meng Hao si stava avvicinando, notò subito che uno dei pilastri di luce era di colore viola ed emanava un'energia opprimente e carica di pressione. A causa di questo pilastro di luce viola non era possibile vedere alcuna traccia di nebbia nera nelle vicinanze. Anche il suolo era di colore viola.


Wu Dingqiu [1] si trovava all'interno, così come Chu Yuyan, An Zaihai, Lin Hailong e gli altri coltivatori della Divisione del Qi Viola. C'erano all'incirca cento persone, tutte sedute a gambe incrociate e con gli occhi chiusi, per meditare.


Tra queste persone c'erano due anziani che meditavano a gambe incrociate al centro del pilastro luminoso. Indossavano dei lunghi abiti bianchi, e i loro volti erano segnati dal tempo. Meng Hao riuscì a percepire che i loro corpi contenevano una pressione spaventosa.


Wu Dingqiu era evidentemente molto più debole rispetto ai due anziani, almeno di uno stadio!


"Stadio della Recisione dello Spirito...". Meng Hao fece un respiro profondo. Mentre proseguiva verso di loro, sbatté velocemente le palpebre, spostando lo sguardo verso gli altri pilastri di luce. Vide la Setta della Spada Solitaria, la Setta del Setaccio Nero, la Setta del Gelo Dorato, la Setta del Demone di Sangue, insieme ai Coltivatori dei tre grandi Clan compresi Han Bei, Chen Fan, Zhou Jie, Wang Lihai, Li Daoyi e gli altri [2]. Alla fine lo sguardo di Meng Hao si posò su una donna in rosso nel gruppo della Setta del Setaccio Nero.


Xu Qing.


La fissò per un istante e poi distolse lo sguardo. C'erano altri pilastri di luce. Uno era arancione, al suo interno era diffusa un'aria di forza e dignità. Seduti a gambe incrociate al suo interno vi erano varie decine di Coltivatori, la cui pelle era ricoperta da ritratti di diversi totem. Erano alti e non avevano i lineamenti delle popolazioni del Dominio Meridionale.


"Coltivatori del Deserto Occidentale..." pensò Meng Hao, socchiudendo gli occhi. Non era la prima volta che incontrava dei Coltivatori del Deserto occidentale. La prima volta che era arrivato nel centro del Dominio Meridionale aveva visto questi alti Coltivatori strani.


Meng Hao sapeva anche che il nome del Deserto Occidentale era Occidente Barbaro. Infatti, quello era il nome scritto sulla mappa che aveva visto molti anni prima. Tuttavia, le persone del Deserto occidentale ritenevano che la parola Barbaro fosse troppo denigratoria, quindi accettarono il nome Deserto Occidentale. Un tempo, corrispondeva al nome originale delle Distese del Nord, che in origine erano chiamate Deserto del Nord. Nonostante questo, c'erano ancora delle persone che li chiamavano Demoni Occidentali.


Nel proseguire, lo sguardo di Meng Hao si posò su altri due pilastri di luce. Uno di questi brillava di una luce blu come il cielo. Accanto a questo, era stato puntato al terreno un pennone. Nel vento sventolava una bandiera con ricamato in oro il carattere...


Ji!


Quando lo vide, le pupille di Meng Hao si restrinsero e cominciò a respirare in modo affannoso. Più di dieci Coltivatori erano seduti al di sotto del pilastro di luce in meditazione. Uno di questi era un giovane dalle labbra sottili, un'aria nobile e l'impazienza palese sul volto. Sembrava aver percepito lo sguardo di Meng Hao. Si voltò e lo osservò, poi con freddezza emise una risata nasale. Nei suoi occhi tremolò il disdegno.


La risatina fredda entrò subito nella mente di Meng Hao, bloccandolo per un istante. Velocemente ruotò la sua base di Coltivazione per disperdere la sensazione di disagio.


"Stadio della Formazione del Nucleo". Quando distolse lo sguardo, il suo volto era disteso come sempre. Gli occhi del giovane brillarono come tuoni quando analizzò Meng Hao per un istante, per poi ignorarlo.


Meng Hao guardò poi verso l'altro raggio di luce, che aveva un colore verdastro ed emanava un potere spaventoso. Anche il pilastro della Setta del Setaccio Nero era verdastro, ma questo colore era diverso, più intenso.


Al di sotto del pilastro verde sedevano tre persone a gambe incrociate. Una era una donna di mezza età, uno un anziano e la terza una giovane donna. La giovane donna indossava un abito verde, e i suoi lunghi capelli le cadevano sulle spalle. Era piuttosto bella, ma anche lei aveva un'aria fredda e fiera. Sembrava una persona irascibile, e non semplice da avvicinare.


Mentre posava lo sguardo su ciascuna persona, Meng Hao rimase calmo e composto. Guidò il gruppo verso il pilastro di luce viola della Setta del Fato Viola, e quando si avvicinò, molte persone aprirono gli occhi in stato di allerta. Quando videro Meng Hao, i loro volti furono pervasi da espressioni di rispetto.


Riguardo a Chu Yuyan, nei suoi occhi comparve uno sguardo complesso. Ye Feimu chinò semplicemente il capo in silenzio.


<strong>NOTE:</strong>
<ol>
         <li>Wu Dingqiu era colui che fece la scommessa con Eccentrico Song riguardo la lancia. Era presente anche quando Gran Maestro Montagna Eterna visitò la Setta del Fato Viola, e Meng Hao si misurò con Ciccio.</li>
         <li>Ok ecco un breve riepilogo. Han Bei, sexy cospiratrice. Chen Fan, fratello protettivo e loquace. Zhou Jie, Figlio del Dao posseduto. Wang Lihai, fratello di Wang Tengfei. Li Daoyi, combatté contro Meng Hao nell'Eredità dell'Immortale di Sangue.</li>
</ol>
                                


                                



