---
title: Capitolo 297 - Ancora Piuttosto Fiero di Sé
pubDate: 2025-03-17T11:17:34.889Z
tags:
    - issth
---


Wu Dingqiu, che sedeva lì a gambe incrociate, d'un tratto aprì gli occhi. Quando vide Meng Hao sul suo volto si fece largo un sorriso, e annuì. Visto il livello della base di Coltivazione e lo status nella Divisione del Qi Viola, per lui trattare un Coltivatore alla Stabilità della Consistenza in quel modo era sufficiente per far capire quale posizione occupasse Meng Hao nella Setta del Fato Viola.


Si potrebbe dire che Meng Hao fosse addirittura superiore a Wu Dingqiu. Se la base di Coltivazione di Meng Hao fosse stata maggiore, Wu Dingqiu si sarebbe dovuto alzare in piedi.


Meng Hao era parte del mondo della Coltivazione ormai da anni, e sapeva che l'atteggiamento da mantenere era quello privo di arroganza. Subito congiunse le mani e si inchinò a Wu Dingqiu, il che fece ampliare ancor di più il suo sorriso.


La base di Coltivazione di Meng Hao era debole, ma la sua posizione era elevata. La mancata arroganza fece aumentare ancor di più l'opinione positiva che Wu Dingqiu aveva nei suoi confronti. Con il sorriso, disse: "Gran Maestro Fang, lascia che ti presenti questi due Patriarchi". Avrebbe così messo in atto uno scambio equo.


Meng Hao sorrise. Essendo stato presentato da Wu Dingqiu, congiunse le mani e fece un inchino profondo ai due Patriarchi dall'aspetto anziano che si trovavano nel pilastro di luce viola.


"Fang Mu della Divisione Est degli Elisir rende omaggio ai due Patriarchi".


Seduti a gambe incrociate all'interno del pilastro di luce viola e con il volto ricoperto di rughe, sembravano l'incarnazione del potere estremo. Quando Meng Hao si inchinò, aprirono gli occhi lentamente e lo analizzarono, i loro sguardi furono pervasi dall'incomprensione. Sembrava che stessero memorizzando l'aura di Meng Hao.


"La tua base di Coltivazione non è sufficiente", disse uno di loro con freddezza, senza aprire gli occhi. "Per quanto possibile, non osare andare all'esterno. Resta qui e non avrai problemi". L'altro Patriarca sorrise a Meng Hao, e i suoi occhi si riempirono di encomio.


Meng Hao sapeva che la loro buona volontà dipendeva totalmente dal suo Maestro.


Dopo, Wu Dingqiu lo condusse verso altri Coltivatori della Divisione del Qi Viola. Tutti trattarono Meng Hao con la massima cortesia. Che fosse con le parole o con il loro atteggiamento, gli mostravano totale rispetto.


Anche i Coltivatori alla Formazione del Nucleo erano molto rispettosi verso di lui.


Wu Dingqiu presentò Meng Hao ai Coltivatori della Divisione del Qi Viola, riguardo invece ai discepoli della Divisione Est degli Elisir, non fu necessaria alcuna presentazione. Uno dopo l'altro, si avvicinarono a Meng Hao per porgere i loro saluti.


Quando Meng Hao si avvicinò a Lin Hailong, An Zaihai e gli altri, le forze delle altre Sette nella zona lo notarono. Su di loro si posarono molti sguardi, molti dei quali indugiarono su Meng Hao. Le espressioni degli spettatori divennero subito di stupore; era chiaro che molti di loro avevano immaginato chi fosse Meng Hao.


Meng Hao salutò Lin Hailong, An Zaihai e gli altri con le mani congiunte. Guardò poi Chu Yuyan e annuì sorridendo. Lanciò un'occhiata anche a Ye Feimu, poi si sedette a gambe incrociate.


Lui era anche un Signore del Calderone Viola, ma era un Erede Apprendista del Demone degli Elisir, il che rappresentava una posizione molto elevata. Secondo le regole della Setta, in realtà lui era superiore rispetto a un Signore del Calderone Viola.


Tuttavia, Meng Hao sapeva che la sua base di Coltivazione non fosse molto elevata, quindi non voleva mettersi in mostra. Pertanto, si sedette accanto ad An Zaihai, facendo così risultare in modo discreto Lin Hailong nella posizione centrale. L'anziano Lin Hailong era una persona scaltra, quindi come poteva non comprendere ciò che Meng Hao stava facendo? Sorrise e scosse la testa, senza dire nulla.


An Zaihai sogghignò. Guardando Meng Hao, abbassò la voce e disse: "Anziano Fratello Lin è solo un altro Signore del Calderone Viola. Gli interessa solo il Dao dell'alchimia...". Prima di terminare si fermò, lanciando uno sguardo a Meng Hao. Sapeva che lui fosse una persona intelligente, e sarebbe riuscito a comprendere il significato delle sue parole.


"Non preoccuparti, Anziano Fratello An, capisco". Meng Hao comprese che An Zahiai stava cercando di assicurarsi che non stesse rimuginando sugli eventi accaduti il giorno che Meng Hao venne elevato a Signore del Calderone. Meng Hao sorrise, poi scrutò la zona e i suoi occhi alla fine si posarono sulla bandiera con il carattere Ji.


Nessuno lo sapeva, ma quando aveva messo gli occhi sulla bandiera la prima volta, il suo cuore fu scosso da forti emozioni. Certo, lo aveva dissimulato molto bene, senza far trapelare la minima reazione.


Tuttavia, nel profondo del suo cuore, il carattere Ji era circondato da misteri imperscrutabili.


La bandiera a tre strisce aveva il carattere Ji come sigillo.


L'eterno desiderio dell'Immortale di Sangue dell'Antico Destino era quello di raffinare il sangue del clan Ji per creare strumenti di massacro di sangue!


Inoltre, nell'antica Terra Benedetta dove i Cieli erano rotondi e la Terra quadrata, quando si era trovato accanto al calderone quadrato che intendeva rovesciare l'ordine del Cosmo, Meng Hao aveva avuto una visione in cui il calderone si rifiutava di esistere sotto lo stesso cielo del nome Ji!


C'era anche la leggenda dell'antico Albero del Mondo, che si era autodistrutto nel cielo stellato.


Tutto questo sembrava essere collegato al nome Ji. C'erano innumerevoli legami che facevano tremare Meng Hao irrefrenabilmente. In particolare adesso, dopo aver visto il nome inciso sulla bandiera con i suoi stessi occhi.


Avendo notato ciò che Meng Hao stava guardando, An Zaihai rimase in silenzio per un istante e poi disse a bassa voce: "Quello è il Clan Ji delle Terre Orientali!". Era come se temesse che altre persone potessero sentire, e per questo abbassò la voce per precauzione. Sembrava nervoso a parlare del nome, addirittura impaurito, come se fosse una formica che discuteva con un elefante.


Gli occhi di Meng Hao brillarono in modo impercettibile. Quando sentì la paura nella voce di An Zaihai, lo guardò.


"Non so molto riguardo al loro Clan", continuò An Zaihai sempre a bassa voce. "Tutto quello che so è ciò che ho sentito dal Maestro. Il Clan Ji delle Terre Orientali è il clan numero uno delle terre del Paradiso Meridionale... La loro base è, ovviamente, nelle Terre Orientali, e nessuno sa con esattezza quanto esteso sia il loro potere. Tuttavia, devi tenere bene a mente che il Clan Ji non deve mai, in nessun caso, essere provocato!".


La sua voce era così bassa che solo Meng Hao poteva sentirla. "A dire il vero non ci sono molti membri del Clan, ma ciascuno di loro va tenuto fuori da ogni provocazione. Questo vale soprattutto per qualsiasi Figlio dello Pseudo-Array di Ji. Ciascuno di loro ricopre una posizione inestimabilmente alta. Quello che hai appena visto...


Se non erro deve trattarsi proprio di uno dei Figli di Ji, dello Pseudo-Array del Clan Ji. Se non fosse così, non sarebbe allo stadio della Formazione del Nucleo vista la giovane età. I membri del Clan Ji, in particolare quelli dello Pseudo-Array, sono tutti Prescelti. Ogni generazione deve intraprendere una serie di allenamenti intensi per prepararsi a combattere per una delle cento posizioni disponibili per i membri del vero Clan Array. So solo questo, ciò che il Maestro ha menzionato casualmente una volta".


Meng Hao rimase seduto a riflettere. Anche lui aveva una conoscenza limitata del Clan Ji. Basandosi sulle sue esperienze legate al Ji, era sicuro che avessero a disposizione delle risorse spaventosamente profonde, forse infinitamente oltre ciò che chiunque potesse immaginare.


Con la voce bassa, An Zaihai lanciò un'occhiata al pilastro di luce verde e alle tre persone sedute a gambe incrociate al suo interno, e continuò: "Non devi provocare quei tre proprio come per le persone del Clan Ji. Loro sono un altro dei Clan più potenti delle terre del Paradiso Meridionale. Spaventoso! Sei arrivato un po' tardi, quindi non conosci i dettagli di tutto quello che è successo. Ho personalmente visto uno dei Coltivatori del Clan Ji rivolgersi a quella ragazza come membro del Clan Fang, e sembrava spaventato [1]. Pensaci! Quale genere di passato profondo avranno quei tre per incutere timore al Clan Ji? Devono essere anche loro delle Terre Orientali".


Grazie alla spiegazione di An Zaihai, Meng Hao ora aveva un'immagine completa delle varie forze presenti nell'area. Continuava a guardarsi intorno, e nel farlo, d'un tratto i suoi occhi incrociarono quelli di Xu QIng.


Nessuno dei due disse una parola; tutto venne detto attraverso lo sguardo.


Han Bei, Wang Youcai, Li Shiqi, Li Daoyi, Zhou Jie, Wang Lihai, Han Shandao, Chen Fan così come Song Yunshu del Clan Song, insieme alla bellissima e spietata Song Jia, erano noti a Meng Hao. Erano tutti presenti tra le forze delle varie Sette e dei vari Clan. Passando lo sguardo, Meng Hao non vide da nessuna parte Ciccio.


Trascorse del tempo. Meng Hao non sapeva cosa stessero aspettando tutti, ma non vide nessuno allontanarsi dalla zona del pilastro di luce.


Successivamente, la nebbia nera sopra di loro divenne ancora più scura. Fu in questo momento che Chu Yuyan si avvicinò a Meng Hao e si sedette accanto a lui. Lo guardò attentamente.


Meng Hao aveva sempre percepito che il suo intuito fosse fin troppo sviluppato. Tuttavia, nel guardarla mantenne la stessa espressione di sempre.


Quando i loro sguardi si incrociarono, Chu Yuyan non guardò altrove.


"Dall'anno in cui sei arrivato nella Divisione Est degli Elisir", disse con voce bassa, "ogni volta che ti guardavo mi sentivo infastidita. Non ho mai capito perché. Tuttavia, forse... è possibile che io ti abbia già visto da qualche parte in passato!"


L'espressione sul volto di Meng Hao era distesa come sempre. Nonostante questo, dentro di sé, il cuore batté all'impazzata per lo shock. Sospirò tra sé a causa della spaventosa capacità di ragionare di Chu Yuyan.


"Dove ci siamo visti prima di allora?" disse all'improvviso, fissando gli occhi di Meng Hao come se cercasse degli indizi.


Dopo un lungo istante, comprese che Meng Hao non avrebbe risposto.


Lo guardò attentamente. "Non mi interessa se tu sei Calderone degli Elisir o Fang Mu", disse, scandendo le parole. "So che hai un'altra identità. Non hai intenzione di parlarne, quindi non ti farò domande. Ma un giorno riuscirò a scoprirla. Riuscirò a scoprire... chi sei!". Nella sua ostinazione c'era un cenno di splendore. Era debole, ma Meng Hao lo poté vedere chiaramente. Era un bagliore che comparve quando lei parlò di Gran Maestro del Calderone degli Elisir la prima volta.


"Impossibile..." disse tra sé e sé. Sebbene non avesse mai provato il tipo di relazione che può esistere tra uomo e donna, non era più un giovane ignorante, ed era in grado di accorgersi di quel tipo di interazioni.


La luce negli occhi di lei era molto simile a quella negli occhi di Xu Qing quando si erano separati fuori dalla Setta del Setaccio Nero.


Meng Hao si sentì un po' in colpa, ma anche un po' orgoglioso. Chu Yuyan lo aveva infastidito per anni, anche quando era fidanzata con Wang Tengfei. Il fatto che fosse cambiata così, lo fece sentire piuttosto fiero di sé.


Si schiarì la voce, poiché aveva deciso che era il momento di dimostrare se le sue ipotesi fossero vere. Sollevò la mano destra. Chu Yuyan osservò, stupefatta, mentre lui allungava la mano per poggiarla sul suo bel volto.


Immediatamente arrossì e strabuzzò gli occhi. Naturalmente non avrebbe mai pensato che quel Fang Mu potesse fare una cosa così scortese.


Prima che lui la toccasse ritirò la mano, poi la guardò e sospirò.


Quando sospirò, il volto di Chu Yuyan divenne ancora più rosso. Negli occhi simili a una fenice esplose l'ira. Lanciò un'occhiata a Meng Hao, chiaramente sul punto di andare su tutte le furie per la vergogna.


Fu in questo momento che, improvvisamente, un forte boato pervase l'area attorno al bacino. I due Patriarchi della Setta del Fato Viola aprirono subito gli occhi. I Patriarchi negli altri raggi di luce vicini fecero altrettanto.


Quasi nello stesso momento tutti loro, circa venti persone, volarono in direzione del bacino. Gli occhi di Wu Dingqiu iniziarono a brillare quando si rivolse ai discepoli della Setta del Fato Viola attorno a lui.


"Sta ricominciando. I Patriarchi delle varie Sette bloccheranno l'area attorno alla Grotta della Rinascita. Dobbiamo spostarci il più velocemente possibile. Ricordate, la Divisione del Qi Viola collaborerà con la Divisione Est degli Elisir. Dobbiamo ottenere un campione di sangue da quel cadavere!".


NOTE:


Questo carattere Fang rappresenta un cognome comune, lo stesso Fang del nome fittizio di Meng Hao, Fang Mu. 方
                                



