---
title: Capitolo 30 - Uccidi Han Zong, combatti Wang Tengfei!
pubDate: 2025-03-17T11:17:34.756Z
tags:
    - issth
---


Shangguan Xiu si ergeva nella piazza sotto la piattaforma, le labbra piegate in un tenebroso sorriso. Non gli importava affatto se Meng Hao fosse morto piuttosto che sopravvissuto. Non voleva altro che i tesori contenuti nella sua borsa da trasporto.


Era andato a cercare Zhou e Yin dopo che Meng Hao si era prenotato per l’allenamento promozionale nella Fazione Interna della Setta, per indagare dopo gli eventi della montagna nera. Sapeva che Meng Hao aveva provocato branchi di bestie Demoniache con qualche magia Demoniaca.


Shangguan Xiu era convinto che non si trattasse di magia Demoniaca, ma piuttosto di un tesoro magico.


Meng Hao strinse gli occhi. Guardò gli Spiriti della Nebbia bicolore in avvicinamento. Alzò la mano destra e la scosse di fronte a lui. Una Lama del Vento invisibile apparve e si lanciò verso gli Spiriti a tutta velocità.


Nello stesso momento, ingoiò rapidamente una manciata di Nuclei Demoniaci, poi colpì la borsa e scosse la manica. Un flusso di auree delle spade fuoriuscì dalla borsa. In un battito di ciglia ne comparvero venti, tante da riempire l’aria. Uno spettacolo agghiacciante. Anche le spade si proiettarono verso gli Spiriti della Nebbia.


Molte delle spade volanti erano ridotte male o colorate diversamente.


Vedendo ciò, i Coltivatori nelle vicinanze sobbalzarono, ma prima di poter discutere della questione, la Lama del Vento raggiunse gli Spiriti della Nebbia e un’esplosione risuonò. Gli Spiriti della Nebbia vibrarono. Poi le spade volanti colpirono e si udirono due grida di dolore. Gli Spiriti della Nebbia bicolore erano straordinari, ma le spade erano troppe anche per loro.


Gli Spiriti erano stati fatti a pezzi, e le spade continuavano a lacerare gli stendardi a cinque colori. Apparve una colossale esplosione e la bandiera si disintegrò, insieme a metà delle spade. Han Zong restò a guardare esterrefatto. Meng Hao colpì la propria borsa da trasporto, ingoiò un altro Nucleo Demoniaco e produsse altre dieci spade volanti, che si proiettarono subito in avanti.


Han Zong non avrebbe mai immaginato che Meng Hao avesse tante spade. Arretrò, scuotendo la mano destra. Attorno a lui apparve uno scudo luminoso, a due strati. Ma era comunque preoccupato. I peli sul suo corpo s'irrigidirono, la pelle impallidì. Sapeva che la vita e la morte erano sospesi in perfetto equilibrio. Mosse di nuovo la mano destra, e un pendente di giada apparve di fronte a lui, plasmando un altro strato dello scudo. Con tre scudi si sentiva meglio.


Poi, la pioggia di spade colpì. Le auree delle spade s'illuminarono senza freno. Colpirono il primo strato dello scudo, ancora e ancora, spezzandolo quasi subito. Poco dopo, anche il secondo strato esplose in mille pezzi, incapace di sopportare la pioggia di spade.


“Come fa ad averne così tante?” Le pupille di Han Zong si strinsero, terrorizzato. Arretrò maggiormente.


Il terzo scudo esplose un battito di ciglia dopo, e il pendente di giada si spezzò incapace di sopportare la moltitudine di spade. Poi la pioggia di spade discese su Han Zong strappandogli un urlo. Le lame lo trafissero, una dopo l’altra. Sollevarono il suo cadavere in aria, sbattendolo di nuovo contro la piattaforma. Tremò un paio di volte, poi rantolò un ultimo respiro. Aveva tante spade conficcate nel corpo da assomigliare ad un porcospino. Tutti gli spettatori trasalirono, i visi attoniti.


“Come… come… come fa ad avere tante spade?”


“Così tante spade, non mi sorprende che possieda un negozio. Pochi giorni fa ne ha vendute almeno dieci! Non vende solamente elisir medicinali. Ha anche oggetti magici.”


“Meng Hao deve avere qualche tipo di manna. La sua base di Coltivazione è cresciuta molto in fretta. Forse ha ottenuto tanti tesori in qualche avventura.” Il brusio della discussione riempiva l’aria. Nel mentre Shangguan Xiu si accigliò, la faccia scura.


Meng Hao si ergeva sulla piattaforma, pallido in volto. Aveva ancora dell’energia spirituale. I suoi attacchi, soprattutto l’ultimo con le venti spade volanti, l’avevano prosciugato in fretta. Era solo al sesto livello di Condensazione del Qi, dopotutto. Per fortuna aveva consumato i Nuclei Demoniaci durante la battaglia per riprendersi. Avevano reso i suoi attacchi ancora più efficaci. Meng Hao aveva inventato di persona quella tattica per la battaglia, e a seguito di una lunga pratica questa si era fatta abitudinaria.


Scosse la mano destra, e le spade si sollevarono dal corpo di Han Zong e tornarono da lui, grondando sangue. Si mossero in circolo attorno al suo corpo prima di rientrare nella borsa da trasporto.


Meng Hao scese dalla piattaforma e si sedette a gambe incrociate accanto a Ciccio. S’infilò in bocca un Nucleo Demoniaco sentendolo dissolversi sul palato. Non gli importava se la gente lo vedesse consumarne così tanti. Per quanto li riguardava, dopo la questione della montagna nera, lui poteva essere stato in grado di ottenerne una bella quantità.


Inoltre, aveva un’altra battaglia di cui preoccuparsi. L’umiliazione sopportata dopo quattro attacchi del dito di Wang Tengfei sarebbe stata ripagata con la stessa moneta. Da tantissimo attendeva quel momento!


Il Grande Anziano Ouyang guardò Meng Hao, gli occhi colmi di chiara approvazione. La sua ammirazione per Meng Hao continuava a crescere dal giorno in cui si era unito alla Setta. Ai suoi occhi, Meng Hao stava crescendo. Il suo viso irradiava soddisfazione.


Ad Ouyang non importava che tipo di colpo di fortuna avesse avuto Meng Hao. Come Coltivatore, la fortuna era una benedizione dettata dal destino. Apprezzava particolarmente la gente che era benedetta da una buona fortuna. Il suo sorriso si riempì di bontà, ma dentro, sentiva vergogna e nervosismo.


“A prescindere da chi vive o muore nelle battaglie dell’allenamento per la Fazione Interna della Setta, il talento latente di Wang Tengfei è qualcosa che raramente si è visto negli ultimi cent’anni. La sua base di Coltivazione è straordinaria per la sua giovane età. Se riuscisse a perfezionare la sua consistenza, potrebbe essere uno di quei talenti che si vedevano raramente già ai tempi d’oro della Setta. Meng Hao non ha speranze contro di lui…” sospirò.


Il volto di Shangguan Xiu, in piedi nella folla, si fece ancora più cupo. Strinse gli occhi.


Non avrebbe mai immaginato che Meng Hao fosse in grado di sconfiggere Han Zong, soprattutto dopo avergli dato un tesoro tanto potente. Il potere degli Spiriti di Nebbia evocati dalla bandiera a cinque colori doveva essere in grado di distruggere Meng Hao senza problemi.


Eppure, le dozzine di spade volanti di Meng Hao l’avevano fatto a pezzi. Persino lui era rimasto sorpreso nel vederne così tante. Erano spade di basso livello, ma comunque affilate. Anche il ferro di bassa lega, in grossa quantità, poteva scioccare e stupire.


In quel momento, sulla Montagna Est, si ergeva un uomo di mezza età, sulla quarantina. Indossava una lunga tunica nera e aveva l’aspetto di un allievo. Mentre assisteva alla battaglia nella Fazione Esterna della Setta, i suoi occhi si accesero di una strana luce e si concentrarono su Meng Hao.


“Quel ragazzo… Prima non era così notevole. Il suo talento latente non è nulla di straordinario, ma sembra possedere un’immensa ricchezza.” Quell'uomo non era altri che il potente Leader della Setta He Luohua, che aveva già raggiunto la Formazione del Nucleo.


“Se non fosse contro Wang Tengfei, quel ragazzo potrebbe unirsi alla Fazione Interna della Setta. Ma con uno come Wang… sarà difficile.” He Luohua guardò Meng Hao con fare gentile. Come Coltivatore della Formazione del Nucleo e Leader della Setta dell’Affidabilità, non doveva dare troppa attenzione al legame tra destino e fortuna presente tra i discepoli che ancora praticavano la Condensazione del Qi. Le cose si sarebbero svolte naturalmente.


Se un discepolo fosse stato fortunato, sarebbe stato anche felice. Ma con la presenza di Wang Tengfei, He Luohua non dava molte chance di vittoria a Meng Hao.


“Il peggio è che rimangono solo tre frammenti di Giada Vorpal… il posto di Wang Tengfei è stato deciso tempo fa, altrimenti…” scosse la testa, cercando di decidere se intervenire o meno qualora Meng Hao fosse stato sul punto di morire. Sospirò.


Il tempo volò. Il Grande Anziano Ouyang osservava con approvazione mentre l’energia spirituale di Meng Hao si ripristinava. Mostrava una chiara preferenza per lui, ma nessuno degli spettatori osava dire nulla.


Wang Tengfei, invece, non prestava attenzione a nessuno. Anche se il veloce avanzamento della base di Coltivazione di Meng Hao era incredibile, preferiva non pensarci troppo dopo l’intervento del Grande Anziano Ouyang. Nel profondo del cuore non considerava nemmeno possibile che Meng Hao fosse colui che aveva preso i suoi tesori. Era convinto che si trattasse dell’altra luce fioca che aveva visto.


Al solo pensarci, il cuore di Wang Tengfei tremò di dolore, e quasi pianse lacrime di sangue. In quel momento, l’Eredità non lo riguardava più. Non poteva percepirne nemmeno un frammento. Era un estraneo. Non l’avrebbe capito nemmeno se la persona che la possedeva fosse stata in piedi di fronte a lui.


“L’Eredità non è più mia, ma il tesoro…” le mani di Wang Tengfei si chiusero a pugno. Era riuscito ad intravedere un angolo della spada, in lontananza. Oltre a quello, era stato solo in grado di leggere qualcosa a riguardo negli antichi testi. Non sapeva nemmeno cosa fosse in grado di fare, ma i testi antichi dicevano chiaramente che quella spada era unica, e il suo potere spirituale poteva sopraffare qualunque cosa nei cieli e in terra.


Aveva pianificato di studiarla dopo averla ottenuta, ma ora… non era altro che una fantasia.


Wang Tengfei chiuse gli occhi e prese un profondo respiro. Appariva innocuo e gentile, seduto a gambe incrociate, come se non avesse alcuna preoccupazione al mondo.


“Io sono Wang Tengfei. Anche se l’Eredità e il tesoro mi sono stati rubati, la Fazione Interna della Setta dell‘Affidabilità mi appartiene. È il secondo dei miei principali obbiettivi. Anche senza il Tesoro o l’Eredità, io mi unirò alla detestabile Fazione Interna della Setta dell’Affidabilità. Quella sarà la mia fortuna!


Una sconfitta non è nulla. Io sono Wang Tengfei!” Era calmo e impassibile all'esterno, e si forzò di esserlo anche internamente per emergere dalle profondità della sconfitta.


Era arrogante perché era Wang Tengfei, un dio perfetto, benedetto, un Prescelto.


Era indifferente perché sapeva che l’allenamento per la Fazione Interna della Setta era stato aperto specialmente per lui, e non era altro che uno spettacolo, portato avanti solo per adattarsi alle Regole della Setta. Lui era stato diverso, dal momento in cui era entrato nella Setta del’Affidabilità. Per i membri della Fazione Esterna della Setta, era già da tempo un membro di quella Interna.


Era calmo perché non aveva alcun interesse per la Setta dell’Affidabilità. Una Setta piccola come quella non aveva significato per lui. Anche un solo membro del suo Clan avrebbe potuto raderla al suolo. Se non fosse stato per la sua insistenza nel voler andare in quella fogna che era lo Stato di Zhao, non sarebbe mai arrivato fino a quel punto. Senza considerare il suo status. Avrebbe potuto scuotere cielo e terra, tornato a casa nel suo potente Clan.


Così era arrogante, indifferente e calmo. Aveva fatto passare del tempo, permettendo a quella persona, di cui non ricordava il nome, di ricostruire la sua base di Coltivazione.


Passò il tempo sufficiente per bruciare un bastoncino d’incenso, e Meng Hao aprì improvvisamente gli occhi. Luccicavano per la brama di combattere. Aveva ucciso un uomo di quinto livello di Condensazione del Qi. Aveva ucciso Han Zong. Mai aveva ucciso tante persone in un solo giorno. Ma il suo cuore era colmo di aspettativa. Avrebbe schiacciato Wang Tengfei e ripagato l’umiliazione sopportata quel giorno.


Senza dire una parola, Meng Hao si alzò in piedi, lentamente.
                                


                                



