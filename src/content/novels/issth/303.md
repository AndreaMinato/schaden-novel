---
title: Capitolo 303 - La Discendenza del Clan Ji
pubDate: 2025-03-17T11:17:34.890Z
tags:
    - issth
---


“Xu Qing!”. Gli occhi di Li Daoyi brillarono intensamente. Per lui non era un volto nuovo; quando era stato nella regione occidentale del Dominio Meridionale aveva combattuto contro di lei.


In quello scontro, lui aveva subito una pesante sconfitta!


In seguito era riuscito a fare un grande passo in avanti ed entrare nello stadio della Formazione del Nucleo, ma quella sconfitta era stata enormemente fastidiosa. Nel vedere ancora Xu Qing, il suo sguardo si riempì di freddezza. In lui fremette l'intento omicida e subito sollevò una mano. Da questa si diffuse il potere della Formazione del Nucleo.


L'espressione sul volto di Xu Qing rimase fredda. I suoi occhi splendettero nel momento in cui il corpo emanò un Qi bianco che si trasformò in filamenti, i quali sfrecciarono verso Li Daoyi.


All'istante risuonò un'esplosione. Meng Hao aveva gli occhi chiusi ed era concentrato sulla rotazione della sua base di Coltivazione. Iniziò a fondersi il terzo Pilastro del Dao, il quale fece diffondere un'enorme quantità di Qi Viola nel corpo, che era diventato di colore viola.


Xu Qing e Li Daoyi erano impegnati in uno scontro tra tecniche magiche. Era evidente che Xu Qing fosse superiore; a dire il vero, in termini di base di Coltivazione, si era unita a Matriarca Fenice, così che fosse impossibile per Li Daoyi reggere il paragone con lei. Sostanzialmente era al livello di un Patriarca di una Setta.


Tuttavia, sebbene Xu Qing avesse tentato di fondersi attivamente, non sarebbe riuscita a farlo in un tempo così breve. Al momento, era in grado di brandire solo l'un percento del potere totale, all'incirca. Anche quella piccola quantità la rendeva superiore a Li Daoyi.


Qualsiasi tecnica Li Daoyi mettesse in atto nello scontro, l'espressione di Xu Qing rimaneva impassibile. Se fosse riuscita ad allontanarsi da Meng Hao, inseguire Li Daoyi e usare tutte le tecniche magiche di cui disponeva, allora non sarebbe stato difficile sconfiggerlo.


Tuttavia, non voleva correre un rischio simile. Temeva che se si fosse impegnata a pieno nello scontro, Li Daoyi avrebbe usato qualche trucchetto per intaccare la base di Coltivazione di Meng Hao.


Mentre i due combattevano, il secondo Pilastro del Dao di Meng Hao cominciò a fondersi, e dopo che questo scomparve, iniziò il primo. Nello spazio di dieci respiri, nel mare dell'Essenza fu visibile il Nucleo del Drago Volante delle Tempeste. Questo si spostò immediatamente all'interno della nebbia viola.


Il Nucleo Demoniaco era già piccolo; dopo essersi unita alla nebbia viola, la sfera di nebbia cominciò girare ad una velocità maggiore. Arrivati a questo punto, era evidente che si stesse addensando in un Nucleo.


Fu proprio in quel momento che Ji Hongdong comparve all'orizzonte, volando verso di loro a gran velocità. In realtà aveva gli occhi chiusi, come se stesse seguendo la scia di un'aura.


Il volto era pallido; era chiaro che fosse stato ferito nello scontro con la giovane donna Fang. Dopo essersi liberato di lei adesso era qui, con una luce intensa che brillava al di sotto delle palpebre.


"Non so come abbia fatto quel Coltivatore mediocre a penetrare nel Senso Spirituale e ottenere il Qi Immortale di cui parlava il Patriarca. Beh, non importa. Con la sua base di Coltivazione, non riuscirà ad assorbirlo in poco tempo. Finché riuscirò ad ucciderlo, allora potrò prendere io il Qi Immortale e assorbirlo. Una volta fatto, riuscirò senza alcun dubbio ad essere promosso dal Pseudo-Array. Allora potrò essere definito un vero membro del Clan Array!". Raggiunto questo punto nel filo dei suoi pensieri, aprì gli occhi. Splendevano per la grande trepidazione.


D'un tratto girò la testa e guardò Meng Hao. "Trovato!", disse, volando verso di lui.


Riguardo Meng Hao, dall'interno del suo corpo si potevano udire dei crepitii. La sfera di nebbia viola all'interno del Mare dell'Essenza si stava restringendo. Quando ciò avvenne, questa iniziò a diventare più dura; emanò una luce viola brillante nel momento in cui cominciò a formarsi uno spesso strato esterno.


Una volta diventata del tutto dura, si sarebbe formato il Nucleo Viola; allora la base di Coltivazione di Meng Hao sarebbe arrivata alle stelle. Avrebbe abbandonato la Stabilità della Consistenza e sarebbe entrato nella Formazione del Nucleo, e tra le fila di quegli esperti davvero potenti!


Dieci percento, venti percento, trenta percento... La velocità di rotazione della sfera di nebbia viola al suo interno iniziò a diminuire, facendola diventare sempre più dura. Si stava anche riducendo; quello che ne rimase aveva le dimensioni di un pugno.


Non ci volle molto prima che il Nucleo Viola iniziasse ad emergere sul serio. Al momento, Meng Hao poteva sentire una forza pulsante lungo il corpo; era di gran lunga maggiore di qualsiasi cosa avesse mai provato in precedenza.


Non era un Nucleo Viola normale, ma uno formato a partire dai dieci Pilastri del Dao di una Consistenza Perfetta. Nel momento in cui comparve divenne il Nucleo Viola più forte mai visto nelle decine di migliaia di anni che costituivano la storia della Setta del Fato Viola.


Il livello della potenza era senza precedenti. Inoltre, dopo essersi unito al Nucleo Demoniaco del Drago Volante delle Tempeste, il Nucleo Viola era diventato ancora più forte e spietato.


Nessuno nella Setta del Fato Viola era mai arrivato così vicino ad un simile livello di potenza; neanche Reverendo Viola dell'Est, quando era allo stadio della Formazione del Nucleo, aveva mai raggiunto questo livello così sbalorditivo.


Oltre a tutto questo... il Nucleo Viola di Meng Hao era stato formato con il supporto del respiro del Qi Immortale. Questo Nucleo... era qualcosa di mai visto prima nella Setta del Fato Viola, il Dominio Meridionale, il Deserto occidentale, le Distese del Nord o le Terre Orientali!


Quaranta percento, cinquanta percento, sessanta percento... Meng Hao poteva percepire l'aura della nebbia viola dentro il suo corpo che diventava sempre più forte. Il cuore iniziò a palpitare, il corpo divenne più forte e la portata del Senso Spirituale maggiore. Riusciva sentire tutti questi cambiamenti incessanti.


Fu in questo momento che Meng Hao vide Ji Hongdong con il Senso Spirituale. Si avvicinava velocemente; in un respiro si trovava all'orizzonte, un istante dopo era sopra Meng Hao e gli altri.


Nello stesso momento in cui comparve Ji Hongdong, nell'aria si diffuse un'esplosione. Li Daoyi sputò del sangue, indietreggiò di diversi passi per trovarsi accanto a Ji Hongdong. Lanciò uno sguardo a Xu Qing, con gli occhi carichi del desiderio di uccidere.


Il volto di Xu Qing era un po' pallido, ma l'espressione era fredda quando fissò Ji Hongdong.


"Ottimo lavoro, Li Daoyi", disse Ji Hongdong con freddezza. "Lo farò presente al mio Clan, e dirò che il tuo Clan Li ha compiuto un'azione degna di nota".


"La prego, non è necessario essere così gentile, giovane maestro Ji. È per me un onore poter supportare il Clan Ji. Maestro Ji, la prego di permettermi di portare con me questa donna. Fino ad ora mi ha attaccato due volte, e oggi voglio aiutarla a comprendere cosa significhi vivere una vita peggiore della morte!". Nei suoi occhi scintillò uno sguardo vile e depravato. A lui piacevano le donne fredde come lei.


"Fa come desideri", rispose Ji Hongdong. Lanciò un'occhiata a Xu Qing, poi guardò Meng Hao, che era rimasto seduto a gambe incrociate a meditare.


Nell'osservare la sua base di Coltivazione e vedere che stava formando il Nucleo, nei suoi occhi comparve uno sguardo carico di scherno.


"Se non fosse comparsa Fang Yu, sarei stato ingannato da te. Dato che nel tuo corpo c'è il Qi Immortale, allora non mi rimane scelta che ucciderti e raffinarlo dal tuo cadavere". Con queste parole, fece un passo in avanti. Dal corpo emerse una potenza enorme. Alle sue spalle comparve un'immagine, erano montagne, fiumi e una grande terra. Una scena strana; lo faceva sembrare un imperatore, e faceva apparire la terra su cui camminava come parte del suo impero.


Quando proseguì in avanti, la nebbia viola all'interno di Meng Hao raggiunse un livello di completezza pari all'ottanta percento, e andava dritta verso il novanta percento. La potente aura al suo interno non veniva emanata all'esterno. Al contrario, esplose lungo tutto il corpo, pervadendolo.


Xu Qing volse lo sguardo verso di lui e poi si posizionò davanti a Meng Hao per fermare Ji Hongdong.


"Ti stai sopravvalutando!" disse Ji Hongdong con una risatina fredda. Fece un altro passo, l'enorme immagine di montagne e fiumi alle sue spalle improvvisamente si espanse, esercitando una pressione su Xu Qing.


Questa era la manifestazione dl Qi del Nucleo di Ji Hongdong. Le montagne e i fiumi lo facevano apparire come un imperatore che emanava un'aura regale. A causa della pressione il volto di Xu Qing divenne pallido; improvvisamente, nei suoi occhi splendette un'oscurità che coprì del tutto il loro candore. Chiunque avesse guardato ora i suoi occhi avrebbe visto solo un vuoto oscuro.


Improvvisamente, l'aura emanata dal suo corpo non era più bianca, ma nera. Ne emersero dei filamenti di oscurità, che si trasformarono in un mucchio di feroci volti demoniaci. I volti si addensarono sopra al suo volto per formare... una fenice nera!


Questa partì subito all'attacco verso la maestosa volontà rappresentata dalle montagne e dai fiumi.


Ji Hongdong socchiuse gli occhi, sconvolto da ciò che era appena accaduto. Crepitò un'esplosione, e dalla bocca di Xu Qing zampillò del sangue. Barcollò all'indietro, poi afferrò Meng Hao. Era lo stesso modo in cui lo aveva afferrato molti anni prima, quando lo aveva prelevato dal Monte Daqing. Tenendolo saldamente al suo fianco, sfrecciò verso l'orizzonte.


Il suo volto era pallido e dagli angoli della bocca fuoriusciva del sangue. Pochi istanti prima aveva usato il potere di Matriarca Fenice, un potere che non le apparteneva completamente; di conseguenza, aveva riportato delle ferite gravi.


Era disposta a rischiare, ma in realtà non riusciva a sfruttare a pieno quel potere, solo una minima parte.


Nello stesso momento in cui lei partì a gran velocità con Meng Hao, Ji Hongdong, pallido in volto, abbassò lo sguardo ed estrasse da una zona vicina al suo petto un ciondolo di giada danneggiato.


Aveva il volto contorto in una orribile smorfia e i suoi occhi erano carichi di istinto omicida unito a stupore.


"Qualche momento fa, è esplosa con un potere simile a quello di una base di Coltivazione all'Anima Nascente. Ha addirittura rotto la mia giada salvavita... L'aura di questa ragazza.. è interessante. Deve essere il potere di un'anima disincarnata. Ora devo solo vedere quale anima disincarnata del Dominio Meridionale osa formarsi davanti a me, Ji Hongdong del Clan Ji. Chi oserà mai attaccarmi!?". Sul volto comparve un sorriso crudele quando partì all'inseguimento.


Li Daoyi lo seguì, sospirando tra sé. Ora sapeva che Xu Qing non aveva usato tutto il suo potere durante il loro scontro. Se lo avesse fatto, lui sarebbe già morto senza alcun dubbio.


"Ovviamente quando ha attaccato poco fa non ha usato tutto il suo potere. Sarebbe stato troppo per lei...".


Meng Hao non riusciva a vedere fisicamente cosa stesse accadendo, ma grazie al Senso Spirituale, era a conoscenza di tutti i cambiamenti della situazione. Infatti, se avesse visto tutto ad occhio nudo non sarebbe stato così tanto chiaro. Aveva visto il sangue di Xu Qing, l'aveva vista rischiare la vita.


Sentì una fitta di dolore nel cuore, in cui si sollevarono delle ondate di rabbia. Nel momento in cui lei sputò sangue per la terza volta, la nebbia viola all'interno di Meng Hao era completa al novanta percento e si stava avvicinando al cento percento.


"Anziana Sorella", disse aprendo gli occhi. "Mettimi giù, ok?"


Xu Qing non disse nulla. Lo ignorò, aumentando la velocità al massimo.


Lui la guardò, i suoi occhi si riempirono di calore.


Improvvisamente, si udì un sibilo quando comparve in volo Ji Hongdong. A questo punto, i muri nell'area erano crollati per più della metà. Non ci sarebbe voluto molto prima di frantumarsi completamente.


Quando Ji Hongdong comparve, negli occhi di Xu Qing si fece largo uno sguardo determinato. Agitò la mano sinistra e il corpo tremò poiché da questo fuoriuscirono con violenza delle enormi quantità di aura nera, che si unirono fino a formare la sagoma di una fenice nera pervasa da innumerevoli anime disincarnate. Nell'aria si diffusero delle grida acute quando questa sfrecciò verso Ji Hongdong.


"Sei per caso cieca?!" disse Ji Hongdong con una risatina fredda. "Osi davvero offendere la discendenza del Clan Ji?!". Proseguì senza esitare.
                                



