---
title: Capitolo 325 – La Forma di Vita Miracolosa che Trascende la Tribolazione!
pubDate: 2025-03-17T11:17:34.894Z
tags:
    - issth
---


Buona lettura!


-Madotter


Boom!


Mentre il pugno scendeva sul Coltivatore del Deserto Occidentale con il totem dell'orso, il suo volto si agitò. La prima cosa che accadde fu che l'orso gigante tremò violentemente, per poi frantumarsi in innumerevoli pezzi. Mentre il boato riecheggiava, il corpo dell'uomo cedette. Il sangue spruzzò dalla sua bocca per sette od otto volte mentre lui veniva spedito violentemente all'indietro di qualche centinaio di metri. Alla fine si arrestò, tossì un'altra boccata di sangue e si afflosciò visibilmente con il corpo coperto di sangue.


Il suo aspetto sembrò divenire improvvisamente più vecchio. Prima ancora di smettere di muoversi, passò dall'essere un uomo di mezza età a uno antico. I capelli erano grigi, la pelle coperta di rughe e gli occhi erano privi di energia.


Ma più terrificante di tutto il resto, i tre totem tatuati sul corpo sbiadirono per poi scomparire.


Incredibilmente, una piccola, urlante versione fantasma dell'enorme orso fluttuava sopra la mano destra di Meng Hao.


Ma non aveva finito. Nello spazio di un respiro, fece un passo avanti e sferzò l'aria con altri tre pugni.


Il primo si schiantò contro il Coltivatore del Deserto Occidentale con il totem dell'elefante. Il sangue piovve fuori dalla sua bocca mentre volava via per una cinquantina di metri. Grugnì e sembrò come se il corpo fosse sul punto di esplodere. Invecchiò rapidamente; la sua forza vitale dissipata e i suoi totem svaniti. Ora un orso ed un elefante volteggiavano attorno alla mano di Meng Hao.


Il secondo pugno colpì il petto di uno dei Coltivatori con la maschera azzurra. Si senti un rumore di fratture e l'uomo gridò. La maschera si ruppe mentre il sangue gli usciva dalla bocca. Anche lui fu spedito a una cinquantina di metri, il corpo invecchiò velocemente e la base di Coltivazione sembrò come dovesse collassare.


Il terzo pugno atterrò sull'altro Coltivatore mascherato. La sua base di Coltivazione era un pochino più debole di quella del primo; era appena entrato nella fase iniziale della Formazione del Nucleo e perciò, il suo Nucleo non era completamente stabile. Il pugno di Meng Hao lo mandò a circa trentacinque metri; i capelli gli si rizzarono mentre sentiva un potere terrificante montare dentro il corpo, distruggendo ogni cosa. Il Nucleo si frantumò, poi il corpo esplose in una nuvola di sangue.


Tutto ciò avvenne in un battito di ciglia. Poi Meng Hao fu di fronte a Luo Chong. La sua mano con il guanto diafano si mosse, stringendoglisi attorno al collo e sollevandolo in aria.


Dietro la maschera, gli occhi di Luo Chong splendettero di paura e incredulità. Il corpo tremava e lui ansimò in modo scomposto. Tuttavia, non osava resistere; poteva percepire l'intenso intento omicida che emanava dal suo assalitore senza volto. La densità della minaccia gli faceva girare la testa.


Vedendo gonfiarsi la voglia di uccidere di Meng Hao, il volto di Duo Lan impallidì e lei gridò: “Grande Signore dei Demoni, per favore ascoltatemi! Noi non abbiamo cattive intenzioni. Quello che è appena successo è un'incomprensione. Grande Signore dei Demoni, vi prego di perdonare la nostra temerarietà. Non sapevamo che questo fosse il vostro territorio. Grande Signore dei Demoni, per favore, trattenete la vostra mano... Siamo desiderosi di porre rimedio per le nostre azioni.”


“Grande Signore dei Demoni” parlò in fretta Luo Chong, “questo... questo è tutto un malinteso. Davvero, solo un malinteso...” Si sentiva come se avesse già un piede nella fossa, la stessa sensazione che aveva avuto affrontando Fang Mu nel Dominio Meridionale, cosa per cui aveva ancora frequenti incubi.
Quella era stata la prima volta in cui si era sentito a questo modo. Ora, questa era la seconda.


Fatto salvo che questa volta, la sensazione era ancora più intensa della prima. Tutta la sua arroganza era completamente disintegrata.


“Malinteso?” disse Meng Hao con voce roca, come se due rocce sfregassero l'una contro l'altra. La mano sinistra raggiunse la sua tunica e tirò fuori un elisir medicinale. Lo ficcò nella bocca di Luo Chong per poi mandarne una identica verso Duo Lan.


“Consumate quell'elisir” disse senza emozione “e allora potremo considerare questa faccenda un malinteso.” Gli occhi di Luo Chong tremolarono di una paura ancora più intensa. Non era sicuro di quale elisir avesse appena consumato, ma poteva immaginarlo. Non c'era niente che potesse farci al momento; doveva aspettare finché non fosse tornato al Palazzo delle Terre Nere, dove avrebbero sicuramente potuto disperderne gli effetti.


Il volto di Duo Lan fu percorso da un brivido mentre esitava. Non le importava molto se Luo Chong viveva o moriva. Tuttavia, se non avesse consumato l'elisir, la risposta all'offesa appena arrecata non sarebbe stata buona.


Stringendo i suoi bellissimi denti, Duo Lan alzò l'elisir medicinale e lo mandò giù. Poi guardò Meng Hao.


Allentò la mano, poi agitò la manica e si voltò camminando verso la montagna. Mettendo su apposta un'espressione imperiosa, disse: “Andatevene all'inferno fuori da qui. Se entrerete di nuovo in un'area di trecento chilometri in qualsiasi direzione, il veleno vi ucciderà! E nessun alchimista sotto il Cielo può neutralizzare i miei elisir demoniaci.” Con quello scomparve dentro la Grotta dell'Immortale.


Luo Chong, Duo Lan e gli altri esitarono solo per un momento prima di sparire in lontananza.


Quando furono a circa cento chilometri, finalmente si fermarono e si guardarono indietro in direzione della Grotta dell'Immortale di Meng Hao.


“Dannazione... Una volta che sarò tornato al Palazzo delle Terre Nere, invierò qualcuno a spazzare via questo posto!” disse Luo Chong con uno sguardo pericoloso sul viso.


“Me ne prenderò cura io” disse il vecchio Coltivatore con la maschera azzurra attraverso la mascella serrata. “Vediamo quali abilità sovrumane ha veramente quel tipo. Io...” Prima che potesse finire di parlare, una singola parola risuonò improvvisamente dal nulla.


“Concessione!”


Una parola. Nell'istante in cui echeggiò, il Coltivatore mascherato iniziò a tremare. Luo Chong e gli altri guardavano stupefatti mentre un'aura nera e pulsante emergeva dalle sue orecchie, occhi, naso e bocca. Presto un'enorme aura nera si diffondeva dal Coltivatore. Duo Lan, dal canto suo, poteva vedere che sopra la testa del vecchio c'era una figura spettrale; la quale non era altro che la Legittima Concessione dell'Incarnazione Demoniaca di Meng Hao.


La sfocata Incarnazione Demoniaca sprofondò nell'uomo attraverso la testa e il Coltivatore dalla maschera azzurra iniziò a gridare mentre il braccio destro cominciava improvvisamente a tremare. Luo Chong guardava con sconcerto mentre il braccio destro dell'uomo colpiva la sua stessa fronte.


Si udì un boato e la testa dell'uomo esplose, uccidendolo all'istante.


“Prendetevi cura di voi” disse freddamente Meng Hao prima di scomparire.


Tutto era silenzioso come la morte.


Il corpo di Luo Chong tremava incontrollabile e immediatamente abbandonò qualsiasi pensiero su ciò che aveva detto prima. L'unica cosa a cui riusciva a pensare era che non si sarebbe mai più avvicinato a meno di trecento chilometri a questo posto.
Duo Lan ansimava e aveva gli occhi spalancati. Aveva visto alcuni dei cosiddetti Signori dei Demoni nel Deserto Occidentale, ma nessuno di loro era così strano e spaventoso quanto questo.


“Cosa succederebbe se fosse trasformato in un totem...?” pensò e il suo cuore batté ancora più veloce.


Mantenendo il loro silenzio, i quattro Coltivatori rimanenti sfrecciarono via lontano.


Fuori dalla Grotta dell'Immortale, la ritirata di Luo Chong e degli altri riempì di fanatismo gli occhi di più di un centinaio di Coltivatori. I Coltivatori adoravano il forte, e il potere appena mostrato da Meng Hao li aveva lasciati col capogiro e i cuori che tremavano.


“Lo avete visto?” starnazzò il pappagallo volando immediatamente nell'aria. I suoi occhi passarono lentamente sulla massa di Coltivatori. “Quella non era altro che una magia Celestiale del Quinto Signore! Se praticate diligentemente la Coltivazione seguendo i miei metodi, non ci vorrà molto prima che diventiate altrettanto potenti!”


Nel frattempo, nella Grotta dell'Immortale Meng Hao si guardava la mano destra con occhi colmi di un bagliore misterioso.


“Questa mano destra, unita al potere della mia base di Coltivazione e al Qi Demoniaco, è in grado di uccidere allo stadio intermedio della Formazione del Nucleo. Tuttavia, se si parla dello stadio avanzato, la mia unica opzione è usare la maschera dell'Immortale di Sangue.


In entrambi i casi, considerando che sono all'apice della fase iniziale, non ci sono molti altri Coltivatori della Formazione del Nucleo che siano alla mia altezza. Una volta che avrò successo con il Nucleo Dorato Perfetto e sarò entrato nella fase intermedia, un Coltivatore nella stessa fase che possa contendere con me sarà davvero una rarità!” I suoi occhi brillarono di sicurezza in se stesso.


Per quanto gli riguardava, la differenza tra il potere che aveva avuto nella Stabilità della Consistenza e quello attuale era assai grande.


“Ottenere le ultime piante medicinali necessarie non sarà difficile. Ma la Tribolazione Celeste che verrà dopo aver formato il Nucleo Dorato Perfetto... quella sarà un problema.” Meng Hao si accigliò. Quello era ciò che gli dava i maggiori dubbi; la Tribolazione Celeste alla Stabilità della Consistenza era stata terrificante. Se l'Eredità dell'Immortale di Sangue non l'avesse combattuta, non sarebbe mai stato capace di formare la Consistenza Perfetta.


Mormorando tra se, i suoi occhi brillarono quando mandò un messaggio con il Senso Spirituale. Pochi momenti dopo, si udì lo sbattere di ali e il pappagallo colorato entrò, sembrando un pochino impaziente.


“Che succede?!” disse, scrutando Meng Hao. “Non lo sai che il Quinto Signore è nel mezzo dell'allenamento di quei Coltivatori là fuori? Non sai quanti sia prezioso il tempo del Quinto Signore?”


“Come faccio a trascendere la Tribolazione Celeste?” chiese Meng Hao senza giri di parole.


“La Tribolazione Celeste?” Il pappagallo lo guardò sorpreso, per poi volargli alcune volte attorno in circolo, sembrando come se volesse misurarlo da vari angoli. Alla fine chiocciò, scosse la testa e sospirò. “Nessuno può trascenderla. Sei morto. Sembra che io, Il Quinto Signore, un antico Uccello Celestiale, dovrò considerare di trovarmi un nuovo padrone.”


Era sul punto di andarsene, quando Meng Hao, con la sua solita espressione, disse con calma: “Perciò, tu non sai nemmeno come trascendere la Tribolazione. E ti definisci un antico Uccello Celestiale.” Il suo volto era chiaramente colmo di scherno.


Quando il pappagallo lo vide, arruffò immediatamente le penne e fissò Meng Hao.


“Io non lo so?” disse ansimando. “Osi dirmi che non lo so? Io... io non mi farò fregare così facilmente!” Invece di continuare ulteriormente mise su un'espressione altezzosa e iniziò a lisciarsi le penne.


“Allora sei davvero solo un vecchio uccello appariscente!” disse Meng Hao casualmente, con un sogghigno ancora più ovvio. Arrivò al punto di chiudere gli occhi, come se non si degnasse di continuare la conversazione.


Il pappagallo divenne furioso all'istante. Beccando furiosamente le penne mentre le lisciava, ruggì “Chi ha detto che non lo so?! Io conosco un metodo in grado di sopprimere e ritardare la Tribolazione Celeste. Non c'è magia Celestiale che non conosca!”


“Quindi, davvero non la conosci” replico con leggerezza Meng Hao.


“La Tribolazione Celeste non è altro che una scoreggia!” ruggì il pappagallo. “Ai miei tempi, potevo trascendere la Tribolazione con un solo respiro! Anche adesso conosco almeno diecimila modi... no, voglio dire, un milione di modi diversi per farlo! Te ne dirò uno. Tutto quello che devi fare è trovare una forma di vita miracolosa, il tipo le cui radici e foglie sono connesse allo stesso modo di una madre e il suo bambino. Le radici non possono essere distrutte e le foglie non moriranno mai. Le foglie non muoiono mai e le radici non potranno essere distrutte! Tu tieni le radici e usa le foglie per difenderti dalla Tribolazione Celeste. È così che puoi trascendere la Tribolazione!


Peccato che tali forme di vita miracolose non siano comuni. Persino cose simili non sono comuni. Sono tutte estinte, dovresti avere un'incredibile fortuna per incrociarne una. Anche solo guardandoti, posso dire che non succederà. Non sei quel tipo di persona. Molto più probabilmente, morirai.”


Udendo le parole del pappagallo, gli occhi di Meng Hao sbatterono. Dopo aver analizzato le sue parole, sembravano avere un certo senso. Per di più, la sua mente stava vorticando. Questo perché aveva pensato a una forma di vita miracolosa delle Terre Nere che era molto simile a ciò che aveva descritto il pappagallo!
                                


                                



