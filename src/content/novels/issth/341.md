---
title: Capitolo 341 - Inseguire Testa Grossa fino alla Morte!
pubDate: 2025-03-17T11:17:34.897Z
tags:
    - issth
---


Buona lettura!
-Madotter


Tuttavia... non appena Patriarca Testa Grossa fu sul punto di esagerare, il cielo luminoso e carico di raggi del sole venne improvvisamente spaccato in due dalla comparsa di un fulmine. Le nuvole della Tribolazione erano sparite, ma nonostante questo il fulmine sfrecciò verso Meng Hao.


Discese ad una velocità incredibile, andando a colpire il cappello sulla testa di Meng Hao. Nell'aria si espanse un'esplosione assordante.


Meng Hao non fu ferito, ma dal cappello si levarono dei fili di fumo verde. Meng Hao osservò con la bocca aperta. Alzò lo sguardo al cielo solo per scoprire che era bello più che mai. Il fulmine sembrava essere stato un colpo di fortuna.


"Quella era l'aura della Tribolazione Celeste..." pensò Meng Hao accigliato. Fortunatamente, il fulmine non aveva procurato alcun danno; era stato assorbito dalla gelatina di carne.


La scena sconvolse anche Patriarca Testa Grossa, il quale osservava ugualmente il cielo. Tuttavia, si riprese velocemente e iniziò a scappare usando tutta la velocità che poteva trovare in sé. Voleva mettere la massima distanza possibile tra lui e Meng Hao.


Meng Hao si accigliò. D'un tratto provò una sensazione molto negativa. Il fulmine di qualche istante prima era stato troppo improvviso, senza alcun tipo di avvertimento. Il cielo sopra di loro era di un bellissimo blu profondo. Ancora una volta, lo sguardo di Meng Hao si posò sul fuggitivo Patriarca Testa Grossa.


Meng Hao sbuffò con freddezza, poi avanzò a grandi passi.


Dopo aver trovato in sé un'incredibile velocità, scattò in avanti, sparendo in un istante.


Mentre fuggiva, il volto di Patriarca Testa Grossa divenne più pallido che mai. Aveva già corso per un giorno intero, e adesso la sua borsa da trasporto non conteneva alcun elisir medicinale, usati prima per riprendersi. Le ferite interne stavano peggiorando, e riusciva solo ad utilizzare il quaranta percento del potere della sua base di Coltivazione.


"Maledizione, maledizione...". Con gli occhi iniettati di sangue, digrignò i denti. Meng Hao lo seguiva, incollato a lui come il midollo alle ossa.


Di quando in quando, lo avrebbe colpito un'esplosione di Qi del Nucleo, il che faceva spaventare a morte Patriarca Testa Grossa. Non riusciva a pensare ad altro se non scappare via con tutta la potenza che riusciva a mettere insieme.


"Ma per quanto ancora continuerà a seguirmi!?!?". Patriarca Testa Grossa si sentì sul punto di svenire. Non riusciva a percepire altro che cattive notizie riguardo a Patriarca Rubicondo e Patriarca Butterato. Delle centinaia di persone che avevano dato inizio a tutto questo, sapeva che lui era l'unico ancora in vita. Era pieno di rimorsi; l'inseguimento tenace che stava sopportando gli aveva lasciato solo disperazione e paura.


D'un tratto, un attacco di Qi del Nucleo partì verso di lui. In risposta, Patriarca Testa Grossa sputò un grumo di sangue. L'aria sotto i suoi piedi ribollì quando comparve una nube di spettri, che diede una spinta alla sua velocità e aumentò all'istante la distanza tra lui e Meng Hao.


Dagli occhi di Meng Hao brillò una strana luce. Durante il giorno, erano state molte le occasioni durante le quali si era trovato sul punto di raggiungere il suo avversario; tuttavia, ogni volta, Patriarca Testa Grossa aveva usato una tecnica legata agli spiriti maligni per aggiungere ulteriore distanza tra loro.


Meng Hao non si era trovato spesso davanti ad una situazione simile. Alle sue spalle, anche gli oltre cento Coltivatori erano parte dell'inseguimento. La loro velocità non era paragonabile a quella di Meng Hao ma a guidarli c'erano i Cloni di Sangue di Meng Hao, quindi, nonostante tutto, erano in grado di seguirlo.


Con il calare del sole, divenne più difficile vedere in modo chiaro. Davanti a loro c'era un vasto altopiano, disseminato di case organizzate ad anello e circondate da una staccionata.


Il villaggio con la staccionata era la residenza di più di cento Coltivatori, che qualche istante prima stavano meditando, ma ora si erano alzati e stavano guardando in direzione di Patriarca Testa Grossa mentre questo si avvicinava. Tre anziani si levarono in volo per andargli incontro.


"È il Patriarca della Setta del Talismano della Città di Dongluo, Ouyang!"


"È proprio Ouyang. Ma da chi sta fuggendo?".


Le espressioni sui volti degli anziani tentennarono, ed i tre esitarono per un istante. Patriarca Testa Grossa si avvicinò, con gli occhi pervasi da uno sguardo di piacevole sorpresa.


"Compagni Daoisti, vi prego di aiutarmi fermando questo criminale!" disse Patriarca Testa Grossa. Nella sua voce non c'era traccia di ansia, solo tranquillità, così da rendere le sue parole più credibili. "Stavo meditando in isolamento quando questi ha lanciato un vergognoso attacco a sorpresa. Io ne sono rimasto ferito e la mia base di Coltivazione è stata danneggiata. Compagni Daoisti, se solo riusciste a rallentarlo per qualche istante, magari il tempo necessario affinché bruci mezzo bastoncino d'incenso, così che io possa rigenerare la mia base di Coltivazione. Compagni Daoisti, dopo che lo avrò ucciso, sarò senza dubbio in debito con voi. Vi aiuterò anche a raggiungere la Formazione del Nucleo!".


Senza nemmeno attendere una risposta, Patriarca Testa Grossa sfrecciò all'orizzonte. Riguardo al sapere se queste persone avrebbero esaudito le sue richieste, non rimase lì per scoprirlo. Se lo avessero fatto, sarebbe stato fantastico; se non lo avessero fatto, non ci sarebbe stato nulla che avrebbe potuto fare.


I tre Coltivatori si trovavano allo stadio avanzato della Stabilità della Consistenza. Dopo aver udito le parole di Patriarca Testa Grossa, i loro cuori iniziarono a battere all'impazzata. Non c'era molto che potesse allettarli più della possibilità di aiuto per raggiungere la Formazione del Nucleo.


Esitarono per un istante. Il fatto che qualcuno avesse lanciato un attacco a sorpresa andato a buon fine contro un Patriarca di una Setta significava che chiunque lo stesse inseguendo non era un rammollito. Di certo sarebbe stato allo stadio della Formazione del Nucleo. Tuttavia, l'eventuale ricompensa era troppo entusiasmante; si scambiarono delle occhiate quando Meng Hao si avvicinò, seguito dagli oltre cento Coltivatori.


Alla vista di questo i Coltivatori allo stadio avanzato della Stabilità della Consistenza divennero più nervosi ed esitarono. Uno di loro alla fine digrignò i denti e si alzò in volo, congiunse le mani e si inchinò a Meng Hao.


"Anziano, la prego di aspettare un momento, io..."


"Levati dalle palle!" disse Meng Hao, sul volto un'espressione gelida mentre li superava in volo.


Il volto del Coltivatore alla Stabilità della Consistenza inchinato vacillò e sentì un formicolio alla testa. Lo sguardo di Meng Hao di qualche istante prima aveva fatto tremare di paura il suo cuore. Tuttavia, la ricompensa promessa da Patriarca Testa Grossa lo tormentava.


Gli altri due Coltivatori alla Stabilità della Consistenza lo trattennero, poi congiunsero le mani per rendere onore a Meng Hao. Non osarono fare il minimo movimento per cercare di rallentarlo. Anche loro desideravano la ricompensa promessa da Patriarca Testa Grossa, ma le parole e lo sguardo gelido di Meng Hao fecero girare le loro teste e tremare i loro Pilastri del Dao.


Meng Hao non rallentò nemmeno un po'. Sibilava nell'aria, seguito dagli oltre cento Coltivatori che erano ancora guidati dai Cloni di Sangue. Rivolsero ai Coltivatori locali dei sorrisi gelidi quando li superarono, sfrecciando nell'aria come meteore.


Qualche momento dopo essere scomparsi, i tre Coltivatori allo stadio avanzato della Stabilità della Consistenza si lasciarono andare ad un sospiro di sollievo. I loro volti erano piuttosto pallidi, poiché sapevano che poco prima la loro avidità li aveva portati ad un passo dalla tomba.


"Chi era quella persona?" pensarono, scambiandosi delle occhiate. "È riuscito a far scappare Ouyang...."


Mentre volava nell'aria, Meng Hao agitò la mano davanti a sé. L'aria si increspò quando comparvero degli archi di luce dorata. Questi sfrecciarono verso Patriarca Testa Grossa, ma prima che riuscissero ad avvicinarsi abbastanza, l'uomo sputò ancora dei grumi di sangue. L'aria attorno ai suoi piedi divenne velata e la sua velocità aumentò, così da permettergli di schivare l'attacco di Meng Hao. In un batter d'occhio, si trovò quasi a tremila metri di distanza.


"Velocissimo!" pensò Meng Hao, emettendo un freddo suono di disapprovazione quando continuò l'inseguimento. Durante questo inseguimento, l'interesse di Meng Hao verso le tecniche dell'eredità di Patriarca Testa Grossa ovviamente era aumentato.


Il volto di Patriarca Testa Grossa era pallido. Digrignò i denti e continuò a fuggire, con il cuore che martellava. Nel suo cuore si librò una sensazione di pericolo di vita. L'unica cosa a cui riuscì a pensare fu di usare ogni mezzo possibile per sfuggire all'inseguimento ed evitare la morte.


Il suo cuore fu pervaso dal rancore. Dopo aver raggiunto la Formazione del Nucleo, era sempre stato lui quello che inseguiva e uccideva gli altri. Questa era la prima volta che veniva inseguito come un cane randagio.


"Se riuscirò a cavarmela, allora gli farò pagare tutta questa umiliazione moltiplicata per cento volte!" pensò, con gli occhi pervasi dalla rabbia. Aumentò la sua velocità, percorrendo altri tremila metri in un batter d'occhio.


Dopo mezza giornata passata ad utilizzare la massima velocità possibile per lo stadio della Formazione del Nucleo, Patriarca Testa Grossa notò delle mura di terra in lontananza. Questa città non era fiorente come quella dell'Unione dei Nove, ma era chiaro che vi risiedesse un gruppo di persone potenti.


Mentre si avvicinava, Patriarca Testa Grossa gridò: "Compagno Daoista Chen!". Subito, dalla città partì un raggio di luce colorata. Al suo interno c'era un uomo vigoroso a torso nudo allo stadio intermedio della Formazione del Nucleo, con i capelli neri che ondeggiavano nell'aria. Quando vide Patriarca Testa Grossa, rimase a bocca aperta per la sorpresa.


"Fratellone Ouyang, che cosa succede...?"


"Compagno Daoista Chen ti prego, ferma il criminale che mi sta inseguendo!" disse con enfasi quando superò sfrecciando l'uomo vigoroso. "Tu ed io abbiamo basi di Coltivazione simili, ma mi è stato teso un agguato mentre meditavo in isolamento. Sono stato avvelenato e ho bisogno del tempo di un bastoncino d'incenso per sopprimere il veleno. Sono in debito con te!".


Gli occhi dell'uomo vigoroso brillarono non appena vide Meng Hao avvicinarsi.


Meng Hao lanciò un'occhiata alle mura di terra della città e all'uomo vigoroso che si librava a mezz'aria.


"Un'altra persona che non conosce la differenza tra la vita e la morte", disse Meng Hao mentre avanzava in volo.


L'uomo vigoroso esitò per un istante, ma dopo aver visto Meng Hao ebbe l'impressione che, dato che la base di Coltivazione di Meng Hao era solo allo stadio intermedio della Formazione del Nucleo, non fosse qualcuno di cui preoccuparsi. Tuttavia, il bagliore dorato che circondava Meng Hao, unito alla sensazione di pericolo che si sprigionava da lui, rese l'uomo più cauto. "Compagno Daoista, ti prego di aspettare un attimo. Nella mia città non è permesso volare!".


Non appena le parole uscirono dalla sua bocca, i più di duecento Coltivatori all'interno della città si alzarono in volo. La loro aura si espanse all'esterno, formando un potere che sigillava. Stavano lì, fissando Meng Hao con odio.


Queste persone disponevano di una grande varietà di basi di Coltivazione. Alcuni erano alla Formazione del Nucleo, la maggior parte alla Stabilità della Consistenza o alla Condensazione del Qi. Ciononostante, tutti sprigionavano un forte istinto omicida. Naturalmente in passato avevano ucciso molte persone.


A Meng Hao non importava assolutamente di persone come queste che stavano chiaramente cercando la morte. Proseguì senza fermarsi, facendo così vacillare l'espressione sul volto dell'uomo vigoroso. Questo sollevò la mano destra per eseguire un incantesimo, quando all'improvviso vide lo sguardo negli occhi di Meng Hao.


Si trattava di freddezza pervasa da istinto omicida. Quando lo sguardo lo superò, il cuore dell'uomo vigoroso iniziò a battere all'impazzata. Si udirono degli scricchiolii provenire dal suo Nucleo, come se si fosse frantumato in mille pezzi. Era stupito ma, prima che riuscisse a battere in ritirata, Meng Hao si trovò sopra di lui. Meng Hao colpì con un pugno il petto dell'uomo, poi sfrecciò oltre di questo. Quando Meng Hao passò, dalla bocca dell'uomo fuoriuscì del sangue a spruzzi; poi tremò e... esplose in pezzi insanguinati.


La sua morte provocò degli sguardi di terrore sui volti degli altri Coltivatori della città.


"Chiunque qui mi prometterà lealtà continuerà a vivere. Chi non lo farà...". Meng Hao sapeva che nelle Terre Nere non bisognava provare compassione. L'unico modo per stabilire il potere e ottenere il rispetto era agire in modo spietato. Quando la sua voce risuonò, i suoi Cloni di Sangue si avvicinarono insieme ai cento o più Coltivatori, il cui istinto omicida si levava fino ai Cieli. Sfrecciarono verso i Coltivatori della città, e subito si levò il rumore delle uccisioni, seguito da grida e urla disperate.


Meng Hao lanciò un'occhiata a Patriarca Testa Grossa, con l'istinto omicida che balenava nei suoi occhi. "Vediamo quante persone riesci a far uccidere lungo il cammino!". Ripartì ancora all'inseguimento.


Questo Coltivatore era proprio strano. Non aveva importanza quali poteri Meng Hao utilizzasse, lui era come un cobite, sfuggente e difficile da raggiungere.


E questo valeva soprattutto se si considerava la sua arte segreta di incrementare la velocità. L'aveva utilizzata diverse volte per aumentare la distanza tra lui e Meng Hao. Ancora più strana era la sua spaventosa capacità di percepire il pericolo. Ogni volta che Meng Hao attaccava, sembrava in grado di prevederlo e schivarlo.


"Questo idiota maledetto buono a nulla, non riesce a resistere nemmeno per mezzo secondo!!". Patriarca Testa Grossa digrignò i denti. Con i capelli in disordine, gli abiti laceri e il respiro affannoso, sfrecciò in avanti. Era esausto, ma Meng Hao lo stava ancora inseguendo. Sollevò la testa al cielo e gridò.
                                


                                



