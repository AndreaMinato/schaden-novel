---
title: Capitolo 365 – Un Grande Imbroglio
pubDate: 2025-03-17T11:17:34.901Z
tags:
    - issth
---


“Questo è impossibile! Come può essere...? Questo ragazzino...” Yan Song guardò Zhou Dekun senza rendersene conto. Se non fosse già giunto alla conclusione che quell'uomo era veramente un Gran Maestro, avrebbe invece pensato che Meng Hao fosse quello vero.


Nonostante la sua certezza, era comunque scosso; dopo aver udito le parole che Zhou Dekun aveva appena proferito era difficile dire... se avesse pianificato tutto o se invece era successo perché messo in imbarazzo da Yan Song.


E Yan Song non era l'unica persona a guardarlo sotto questa luce. I Coltivatori nel pubblico, i quattro Grandi Anziani e Hanxue Zong, il precedente membro del Clan della Neve Gelida, erano tutti commossi da Zhou Dekun.


Tutti guardavano verso di lui e quello che vedevano era il suo sorriso indifferente e tranquillo e la sua espressione di lode. Era chiaramente preoccupato per un membro della giovane generazione, cosa che lasciò tutti a bocca aperta per lo stupore.


Il suo portamento orgoglioso, che trasmetteva l'aria di un Gran Maestro, portò tutti a riflettere su come Zhou Dekun fosse davvero all'apice del Dao dell'alchimia.


Anche Yan Song ora esitava; l'interpretazione di Zhou Dekun era davvero troppo perfetta. In effetti, sorprese anche Meng Hao; se non lo avesse conosciuto personalmente, sarebbe stato ingannato anche lui.


Il suo sorriso tranquillo, in realtà, copriva il suo cuore tremante; dentro di sé era colmo di meraviglia e stupore. Come avrebbe potuto anche solo immaginare che quel che Meng Hao stava aspettando fosse un fulmine?


“Ha usato un fulmine come principale ingrediente finale?” pensò. “È inumano! Uno scherzo della natura! È un'aberrazione ancor più di Fang Mu!” Tuttavia, più il suo cuore tremava, più calmo era il suo volto. Questa abilità, su cui aveva lavorato nel corso degli anni nelle Terre Nere, aveva davvero raggiunto il culmine. In effetti era a un livello tale che qualche volta convinceva della sua straordinarietà persino se stesso.


La maggior parte del tempo era lucido riguardo alla faccenda, ma ora, dentro di se si stava lamentando. A causa della sua allenata abilità, aveva fissato orgogliosamente il cielo, un'azione che ora fece realizzare improvvisamente agli spettatori cosa fosse successo.


“Perciò, il Gran Maestro Zhou stava guardando in cielo perché sapeva da sempre che il fulmine era l'ingrediente principale!”


“Giusto! Quello mi incuriosiva; ora è ovvio che il Gran Maestro Zhou è davvero un Gran Maestro del Dao dell'alchimia!”


Yan Song prese un profondo respiro e il suo volto si riempì di ammirazione. Per non parlare dei quattro Grandi Anziani e Hanxue Zong della stirpe della Neve Gelida, che non sapevano molto riguardo il Dao dell'alchimia, ma basavano il loro giudizio sulla reazione di Yan Song.


“Che elisir è quello?” chiese Yan Song con un'espressione seria sul viso. A questo punto non c'era nessuno sguardo di superiorità. L'elisir medicinale di Meng Hao aveva provato senza ombra di dubbio il livello del suo Dao dell'alchimia. Yan Song, ora, era molto interessato a lui e lo collocava a un livello simile a quello di Zhou Dekun.


Meng Hao sorrise. “Solo un semplice elisir che dovrebbe essere in grado di rilasciare un Mare di Fulmini.” Questo non era il tipo di elisir che si poteva consumare, ma piuttosto più simile a un elisir magico. Meng Hao aveva realizzato che l'uso della tecnica dei cinque elementi era più efficace quando usata nella preparazione di elisir magici.


Yan Song rimase pensieroso per un momento; non c'era bisogno per lui di esaminare l'elisir più da vicino. Considerando che aveva osservato il processo di creazione così come il risultato finale, ora era in grado di dire senza alcun dubbio che le parole di Meng Hao erano vere.


Questo elisir era qualcosa che nemmeno lui poteva creare a meno di essere così fortunato da avere la caduta di un fulmine durante il processo che potesse servire come ingrediente principale!


In passato aveva visto dei fulmini usati per fare elisir, ma era di solito una scorciatoia usata per aumentare l'efficacia dei cinque elementi. Non era niente di simile a quello che aveva fatto Meng Hao, che lo aveva usato proprio come ingrediente principale.


La differenza tra le due rendeva palese chi fosse superiore e chi inferiore.


Zhou Dekun si schiarì la gola e poi disse solennemente: “Eccellente. Quella tua tecnica per preparare elisir è davvero interessante. E guardando al futuro, dovresti studiarlo di più. Magari potresti aprire un nuovo sentiero nel Dao dell'alchimia. Quando si attraversa la grande strada del Dao, non si deve mai essere compiacenti; l'alchimia è senza limiti e il Dao è infinito. Dobbiamo mantenere un cuore curioso per poter corroborare il grande Dao dell'alchimia del Cielo e della Terra!” il suo viso era pieno dell'arroganza dovuta all'anzianità, come se lui fosse un gran maestro che dava dei suggerimenti.


Sul viso di Meng Hao era scritta una strana espressione, come un sorriso che non era tale. Yan Song prese un respiro profondo e poi congiunse la mani e si inchinò a Zhou Dekun.


“Gran Maestro Zhou, le tue parole sono l'apice della verità. Io, Yan Song, sono ora pienamente convinto. Non c'è bisogno per me di guardare quell'elisir di prima. E capisco anche perché fossi contrario a mostrarmelo; percepivi che il mio Dao dell'alchimia era insufficiente e che studiare l'elisir avrebbe disturbato il mio cuore e la mia mente. Gran Maestro Zhou, mi ricorderò della tua gentilezza per il resto della mia vita.” Ancora una volta si inchino con estrema sincerità.


Mentre sorrideva indifferente, l'espressione di Zhou Dekun era la stessa di sempre. Questo, di contro, fece sì che gli altri spettatori lo guardassero con ammirazione ancora maggiore. E i quattro Grandi Anziani lo guardavano con ancora più venerazione.


Meng Hao fissò tutto ciò con stupore; guardò in basso l'elisir che teneva in mano e poi di nuovo verso Zhou Dekun. Non era sicuro se ridere o piangere; l'elisir che aveva preparato laboriosamente era stato commentato con sufficienza da Zhou Dekun e tutti prendevano le sue parole per oro colato.


“Zhou Dekun ha davvero padroneggiato qualche nuova abilità, qui nelle Terre Nere” pensò. Mentre lui lo fissava, Zhou Dekun fissava lui e all'improvviso iniziò a tremare dentro di sé. Poi, aprì la bocca con l'intenzione di offrire delle vere lodi.


Però, fu in questo momento che il Coltivatore all'Anima Nascente che stava al fianco di Hanxue Zong si lanciò all'improvviso su di lui.


I quattro Grandi Anziani della Neve Gelida stavano osservando costui da qualche tempo ormai, perciò non appena fece la sua mossa, volarono per intercettarlo.


Si schiantarono tutti l'uno nell'altro e un immenso boato echeggiò. Del sangue spruzzò dalle bocche dei quattro Grandi Anziani, mentre il vecchio del Deserto Occidentale tremò. All'improvviso cambiò direzione e sfrecciò verso Meng Hao.


I quattro indietreggiarono, eseguendo velocemente dei gesti incantati, dopo i quali puntarono su Zhou Dekun. Immediatamente uno scudo scintillante lo circondò.


Il suo cuore tremava, eppure senza neppure pensarci coscientemente, impose la massima calma sul suo volto. Appariva altezzoso come al solito; e vedere ciò rese ancora più eccitato Hanxue Zong, il quale si gettò in avanti anche lui.


Si mosse con velocità incredibile, apparendo istantaneamente accanto allo scudo che proteggeva Zhou Dekun. Alzò la mano e la premette gentilmente su di esso; lo scudo andò subito in frantumi. I quattro Grandi Anziani urlarono ed erano sul punto di caricare quando Hanxue Zong agitò la mano destra e li spazzò via. Allo stesso tempo, la sinistra scattò ad afferrare Zhou Dekun.


Il corpo del quale iniziò a tremare dalla paura all'improvviso ed era sul punto di strillare.


“Non c'è bisogno di essere allarmato, Gran Maestro Zhou” disse Hanxue Zong. “Non vi farò del male. Semplicemente, sento che lasciare un Gran Maestro del vostro talento in un posto del genere sia un vero spreco. Venite con me nel Deserto Occidentale. I compiti che vi troverete di fronte non saranno comparabili alle necessità di questo luogo. Tuttavia, se rifiuterete, allora sarò costretto ad aiutarvi a comprendere cosa significa vivere una vita peggiore della morte!”


Essendo stato afferrato in quella maniera, Zhou Dekun non fu più in grado di mantenere la sua farsa. La faccia divenne pallidissima, il corpo tremò e una paura intensa colmò il suo cuore.


“Questo è uno sbaglio!” disse d'impulso. “È tutto un malinteso. Il mio... il mio... il mio Dao dell'alchimia non può neppure essere comparato al suo!” Alzò una mano tremante e la puntò verso Meng Hao. “Se vuoi prendere qualcuno, prendi lui! Se prendi me, ci rimetti moltissimo!”


Una luce fredda apparve negli occhi di Hanxue Zong. “Gran Maestro Zhou, avete visto la mancanza del fulmine come ingrediente principale di quell'elisir. Non pensate di potermi ingannare con parole del genere!”


“Io... io davvero non vado bene!” urlò l'altro con il cuore che sprofondava. “Lo giuro! Guarda, tutto ciò che ho detto erano solo parole vuote, non una sorta di verità assoluta! Prendi lui! È lui il vero Gran Maestro! Può essere paragonato al mio Giovane Fratello Fang Mu... Lui è esponenzialmente più incredibile di me!”


Quando Meng Hao vide che il Coltivatore all'Anima Nascente si avvicinava, usò il Lampo dell'Esplosione di Sangue senza esitazione, sparendo e riapparendo diverse dozzine di metri più lontano.


“Eee?” disse il Coltivatore del Deserto Occidentale; era sul punto di continuare l'inseguimento quando Hanxue Zong volò in aria, stringendo nella mano il tremante Zhou Dekun.


“Non serve creargli problemi” disse senza emozione. “Siamo venuti per invitare solo il Coltivatore più eccezionale a unirsi a noi. Ora che abbiamo il Gran Maestro Zhou, quell'altro è inessenziale.”


“Io non sono il più eccezionale!” pianse Zhou Dekun coi capelli ritti in testa. “Dannazione, non lo sono, okay!? Questo è uno sbaglio! Un malinteso! Io stavo facendo finta. Davvero, era una recita! Io non sono un Gran Maestro, sono solo un regolare Signore del Calderone della Divisione Est degli Elisir. Quel ragazzo è il vero Gran Maestro. Prendi lui, okay!?!?” Voleva piangere, ma le lacrime non uscivano; il suo inganno era troppo buono e ne aveva completamente perso il controllo.


Cominciò a tremare e gemere tristemente.


“Non c'è bisogno di fare così, Gran Maestro Zhou” disse Hanxue Zong, ridendo con disapprovazione. “Ti ho osservato per tutto il tempo e non posso sbagliarmi. Qualunque metodo tu abbia usato, sei stato in grado di scovare gli indizi e identificare l'ingrediente finale. Quella, è vera abilità! Io, Hanxue Zong, non posso assolutamente sbagliarmi. Tu sei un vero Gran Maestro del Dao dell'alchimia; e la farsa che stai montando adesso, sfortunatamente, è semplicemente troppo falsa!”


“Corretto” disse Yan Song. “Dal momento in cui sono arrivato a ora, il Gran Maestro Zhou è stato attento a tutti i dettagli, anche i più fini, e ha compreso tutti i momenti chiave. Che fosse l'aroma dell'elisir o il fulmine come ingrediente principale, ha costantemente avuto un'espressione di lode per la giovane generazione; e l'illuminazione riguardo il Dao dell'alchimia è qualcosa che non può essere falsa. Io non possiedo tale abilità e neppure altri alchimisti. Solo il Gran Maestro Zhou la possiede. Ci sono poche persone che ammiro veramente, ma oggi, sulla mia lista ce ne è una in più: il Gran Maestro Zhou!” Con quello congiunse le mani educatamente e si inchinò.


A questo punto, Zhou Dekun stava davvero gemendo. Si sentiva come se fosse lui quello truffato, non dagli altri, ma da se stesso... Le lacrime si accumulavano negli occhi; guardò in basso alle bellissime ragazze e iniziò a tremare e a dare altre spiegazioni.


“Io davvero non sono un Gran Maestro. Sono io nel torto. Davvero, sono nel torto! Non pretenderò più di esserlo. Prendete lui, okay? Dovete prendere lui! Dannazione! Lui è il vero Gran Maestro...” Il suo cuore divenne scuro e pieno di rimpianti. Non importava cosa dicesse adesso, nessuno gli avrebbe creduto.


“Falla finita con questa farsa, Gran Maestro Zhou” disse ridendo Hanxue Zong. “Anche se lui fosse un Gran Maestro, tu sei la persona che stavo aspettando!” Tenendolo con la mano, volò in aria.


Il Coltivatore all'Anima Nascente del Deserto Occidentale dette a Meng Hao un'ultima gelida occhiata, poi si voltò e volò in cielo. Fu a questo punto che, all'improvviso, una voce riempì tutta la Città della Neve Sacra.


“Andatevene!” Le parole scossero il Cielo e la Terra. L'incantesimo protettivo esterno cadde a pezzi, come se un vento imponente ci avesse soffiato attraverso. Su in cielo, si poteva vedere chiaramente che delle onde si generavano dal suolo sotto la Città. Quando passarono le mura, si trasformarono in un ciclone che fece a pezzi tutte le bestie e i Coltivatori che erano lì in attesa. In un batter d'occhio, tutto nell'area di migliaia di chilometri attorno alla Città della Neve Sacra era sparito.


Mentre il suolo tremava, le menti di tutti i Coltivatori nella città vorticarono e i loro volti si riempirono di sconcerto.


L'espressione sulla faccia di Hanxue Zong si incrinò. Il corpo del Coltivatore all'Anima Nascente tremò e tossì una boccata di sangue. Il volto era colmo di stupore. Anche Yan Song tossì un po' di sangue prima sfrecciare frettolosamente in aria.


“Usciamo da qui!” disse Hanxue Zong con gli occhi che fremevano cupamente e tenendo una ferrea stretta su Zhou Dekun, il cui viso era macchiato dalle lacrime. Poi una luce luminosa circondò i quattro e i loro corpi iniziarono a sfocarsi mentre si attivava un incantesimo di teletrasporto.


“Questo è davvero uno sbaglio, okay? Stavo davvero fingendo, io davvero non sono un Gran Maestro! Lui lo è! Lui...” Il suo pianto lamentoso echeggiò nell'aria; in basso, le centinaia di Coltivatori guardavano con furia e impotenza.


“Gran Maestro Zhou!!”


“Dannazione, erano venuti per il Gran Maestro!”


I volti dei quattro Anziani erano inguardabili, ma non poterono fare nulla se non guardare mentre Hanxue Zong e gli altri sparivano.


Il pianto di Zhou Dekun giunse alle orecchie di tutti gli spettatori, riempiendo i loro cuori di dolore.


“Chi avrebbe mai pensato che nel momento critico, il Gran Maestro Zhou avrebbe tentato una tale farsa” pensarono. “Se non lo conoscessimo, avremmo potuto pensare che le sue parole fossero vere.”


Per quanto riguardava Meng Hao, fissava a occhi spalancati. Tutto ciò che era successo andava oltre al suo potere di previsione.


“Questa volta, non stavo cercando di imbrogliare nessuno” penso in maniera riflessiva. “Com'è possibile che le cose siano andate in questa maniera? Magari ho ingannato così tante persone, che ho finito per ingannare me stesso?”                        


                                



