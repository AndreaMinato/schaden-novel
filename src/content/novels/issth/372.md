---
title: Capitolo 372 – Ti Sei Dimenticato?
pubDate: 2025-03-17T11:17:34.903Z
tags:
    - issth
---


La metà di un mese non è davvero un tempo molto lungo. Tuttavia, per quanto concerneva Wu Mu, il fatto di aver incontrato un certo Coltivatore, estasiato dall'idea di studiare i totem, aveva avuto come conseguenza un periodo di sofferenze senza precedenti. Dal suo sangue alle sue ossa, dai suoi tatuaggi alle sue tecniche, tutto il corpo era sotto il completo controllo di Meng Hao.


Più a fondo studiava la materia, più diventava sicuro riguardo alla possibilità di fabbricare un'Anima Nascente. Wu Mu sembrava essere destinato ad aiutare Meng Hao a comprendere come fondere il suo Dao dell'alchimia con la sua base di Coltivazione. Per la fine del mese, era arrivato al punto in cui non stava imparando niente di nuovo dall'uomo, così invece di causargli altri problemi, lo liberò.


Prima di andarsene, Wu Mu guardò tremante Meng Hao e giurò a se stesso che non sarebbe mai più incappato di nuovo in costui, poi fuggì alla massima velocità che gli era possibile.


“Ho bisogno di più totem per corroborare la mia linea di pensiero” pensò Meng Hao mentre guardava Wu Mu andarsene. Si potevano udire dei rombi dall'esterno delle mura cittadine; durante il mese trascorso, i rinforzi del Palazzo delle Terre Nere e del Deserto Occidentale avevano continuato ad arrivare. Ogni giorno sembrava che giungessero a centinaia, sibilando attraverso l'aria per unirsi alle forze all'esterno.


Al momento, c'erano circa cinquemila Coltivatori ammassati fuori e la Città della Neve Sacra era perfettamente isolata. Le bestie attaccavano dal cielo e i carri luminosi caricavano al suolo.


La Fortezza di Spine, durante il suo mese di vita, era resistente a qualunque attacco sferratole contro. Alla fine, però, sotto gli incessanti attacchi e le esplosioni, cominciava a mostrare segni di cedimento. Era chiaro che non sarebbe durata ancora a lungo.


Alcuni giorni dopo, comparve, fischiando attraverso l'aria, un contingente di quasi duemila Coltivatori del Palazzo delle Terre Nere. Erano guidati da un Coltivatore che indossava una maschera d'oro; il quale non era altri che il Figlio del Dao Luo Chong! [1]


Aveva gli occhi tetri e pieni di una torbidità appena distinguibile. La sua intera persona proiettava una aura strana. Ultimamente era stato di un umore disgustoso; dopo essere stato avvelenato quel giorno, era ritornato al Palazzo delle Terre Nere e aveva usato ogni metodo a cui era riuscito a pensare per curarsi. Sfortunatamente non era stato in grado di disperdere il veleno. La situazione gli riempiva il cuore di terrore; aveva la sensazione che la sua vita e la sua morte riposassero entrambe nelle mani della persona che lo aveva avvelenato.


Non osando rivelarlo pubblicamente, aveva provato ogni metodo possibile per curarsi, tutto per nulla; e dopo aver percepito il veleno, il suo Maestro ne era anche rimasto interessato.


Aveva invitato un alchimista delle Terre Orientali per esaminarlo. Dopo averlo fatto, un'espressione seria gli aveva coperto il volto e aveva detto: “Questo veleno non può essere disperso dai Coltivatori. Può essere solo attenuato con delle piante medicinali.”


Il misterioso Signore dei Demoni che l'aveva avvelenato era divenuto qualcosa di simile a un incubo per lui. Ogni volta che pensava a quell'uomo, un freddo intenso riempiva il suo cuore.


Ovviamente era stato attento a seguire rigorosamente le sue istruzioni e non aveva messo piede entro trecento chilometri da lui.


Per prevenire qualsiasi incidente, si era tappato nel Palazzo delle Terre Nere per parecchio tempo. Questa, in effetti, era la prima volta che lo lasciava da quando era stato avvelenato. Secondo i suoi calcoli, però, non c'era modo di incappare in quello spaventoso Signore dei Demoni in questa zona isolata.


Aveva fatto del suo meglio per nascondere la depressione nel suo cuore, ma una parte riusciva lo stesso a passare.


“Ho sentito che questo Clan della Neve Gelida ha una bellezza di nome Hanxue Shan” pensò con gli occhi che brillavano di dissolutezza.


Dietro di lui c'era un vecchio con indosso una maschera d'argento, il quale emanava lo scioccante potere della fase dell'Anima Nascente. La sua presenza aumentava a cinque il numero di Coltivatori all'Anima Nascente presenti nella forza da battaglia.


Era difficile descrivere quanto l'aggiunta di un altro Coltivatore avrebbe cambiato la condizione di questo conflitto.


Come Luo Chong e gli altri arrivarono, un buon numero di Coltivatori delle Terre Nere si alzarono in volo per riceverli.


Sotto la sua maschera dorata, mentre osservava la Fortezza di Spine e la Città della Neve Sacra pesantemente danneggiata, Luo Chong aveva il volto colmo di orgoglio.


“Compagni Daoisti del Clan della Neve Gelida. Signore e Signori della Città della Neve Sacra. Io sono Luo Chong, Figlio del Dao del Palazzo delle Terre Nere. Non sono qui oggi per unirmi alla battaglia, ma piuttosto, per annunciare una sfida a tutti gli eroi sotto il Cielo!” Avanzò lentamente fino a ergersi proprio davanti alla città.


“A chiunque non sia del Clan della Neve Gelida e che sia in grado di farcela da solo contro di me, il Figlio del Dao Luo Chong, per lo spazio di dieci respiri, gli sarà concesso di andarsene incolume!” Le sue parole echeggiarono nella città.


Era circondato da un gruppo di Coltivatori provenienti dal Palazzo delle Terre Nere, così come da alcuni del Deserto Occidentale, i più forti tra i presenti. Anche i cinque all'Anima Nascente erano lì a poca distanza. Nel caso in cui i Coltivatori dell'Anima Nascente della Città della Neve Gelida  avessero attaccato improvvisamente, i cinque sarebbero stati pronti a prendersene cura.


“È un momento storico!” Continuò Luo Chong con una espressione altezzosa negli occhi. “Entro la metà di un mese, il Palazzo delle Terre Nere abbatterà questa città. Il giorno in cui accadrà, chiunque sia rimasto all'interno sarà sepolto con il Clan della Neve Gelida!”


Provenendo da lui, un Figlio del Dao, queste parole, mentre ricadevano sulla città, erano forti e impressionanti.


“Perciò, ditemi? Chi di voi osa fronteggiarmi in una battaglia onorevole!?”


Alcuni dei Coltivatori al suo fianco cominciarono a lanciare delle provocazioni.


Nella città, i volti delle diverse centinaia di Coltivatori non appartenenti al Clan della Neve Sacra erano corrucciati, sebbene non fosse possibile dire se stessero considerando o no l'offerta.


I quattro Grandi Anziani e gli altri membri del Clan rimasero lì pensierosi. Non potevano ovviamente impedire a nessuno di andarsene; se l'avessero fatto, ciò avrebbe portato a delle ripercussioni maggiori. Per di più, Luo Chong era un Figlio del Dao, una posizione incredibilmente elevata. La sua base di Coltivazione non era all'Anima Nascente, ma come Figlio del Dao rappresentava direttamente il Palazzo delle Terre Nere.


Dopo un momento a pensare, il Primo Anziano sospirò e con voce rauca disse: “Non temete. A ognuno il suo. La nostra città è minacciata e chiunque non abbia la volontà di ergersi e combattere, non dovrebbe rimanere. Qualunque Compagno Daoista che desideri andarsene non verrà fermato. Avete già mostrato una grande cortesia al Clan della Neve Gelida.”


Meng Hao era in piedi nella folla; guardò oltre la Fortezza di Spine verso Luo Chong che fluttuava a mezz'aria e un leggero sorriso gli si allargò sul viso. Il veleno dentro di lui non era stato dissipato; Meng Hao l'aveva preparato personalmente ed era sicuro che poche altre persone al mondo sarebbero state in grado di farlo.


Il silenzio riempì la Città della Neve Sacra. All'improvviso, qualcuno si gettò in avanti; era un uomo di mezza età, qualcuno che Meng Hao riconobbe. Era venuto in precedenza a richiedere il suo aiuto per preparare un elisir e aveva una base di Coltivazione allo stadio intermedio della Formazione del Nucleo. Tra le forze della città, poteva essere considerato piuttosto forte e nel mondo esterno, la sua base di Coltivazione l'avrebbe posto in una posizione piuttosto dominante.


Ora, però, il suo volto era alquanto stanco. La pressione che aveva percepito negli ultimi giorni l'aveva spinto al punto di rottura. Sfrecciò fuori attraverso la Fortezza di Spine, poi si lasciò scappare un sospiro.


“Ho fatto tutto quello che ho potuto” pensò. “Ho sicuramente ripagato il Clan della Neve Gelida per la loro magnanimità di quell'anno.” Sfrecciò avanti, congiunse le mani verso Luo Chong e poi disse: “In accordo con la tua volontà, Figlio del Dao, ti affronterò per salvarmi la vita!”


Nell'istante in cui le parole lasciarono la sua bocca, una luce feroce brillò negli occhi di Luo Chong. Allo stesso tempo, tre dei Coltivatori al suo fianco si fiondarono in aria a grande velocità. Il volto del Coltivatore in avvicinamento si contorse.


Immediatamente eseguì un gesto incantato e sorse il luccichio di una tecnica magica. Un rombò riempì l'aria mentre appariva l'aura di una spada nera. Dopo che furono passati cinque respiri, i tre uomini tornarono al fianco di Luo Chong. Incredibilmente, uno di loro teneva la testa del Coltivatore in mano, che poi presentò a Luo Chong.


“Che peccato. Non è durato dieci respiri.” Luo Chong rise, tenendo la testa in alto e poi schiacciandola.


“C'è qualcun altro che voglia fare un tentativo? Se no, vi darò un'altra opzione. Portatemi la bellezza numero uno del Clan della Neve Gelida, Hanxue Shan. Chiunque lo faccia non solo sarà esentato dalla pena capitale, ma riceverà anche una grande ricompensa!” Rise ancora e guardò verso la Città della Neve Sacra. All'interno c'era un completo silenzio e tutti i Coltivatori avevano delle espressioni tetre sui loro volti.


Questo era particolarmente vero per i membri del Clan e per Hanxue Shan. I suoi occhi simili a quelli di una fenice lampeggiavano per l'istinto omicida e l'espressione sul suo volto fu notata all'istante da Luo Chong. I suo occhi sfolgorarono e rise. “La più bella donna sulla terra è qui. A quanto pare il mio viaggetto non sarà uno spreco!”


I Coltivatori nella città non poterono trattenersi dal gridare in derisione.


“Tu sei un Figlio del Dao del Palazzo delle Terre Nere! Come puoi essere così spregevole!?”


“Hai detto che avresti combattuto un duello, ma non era altro che un subdolo trucchetto. Voi, gente del Palazzo delle Terre Nere, siete tutti uguali!”


Mentre le voci venivano trasportate fuori dalla città, Luo Chong continuò a ridere con occhi pieni di arroganza. Non gliene fregava niente della sorte di queste persone. Stava solo giocando con loro; sapeva che la Città non sarebbe passata all'offensiva fin tanto che la Fortezza di Spine fosse esistita, perciò aveva deciso di trarre vantaggio dalla situazione e avere un po' di divertimento.


“Va bene, va bene” rise. “Non vi causerò altri problemi. Cosa ne dite di questo. Compagna Daoista Hanxue, perché non mi scaldi il letto questa notte? Se lo farai, allora prenderò questi duemila Coltivatori con cui sono venuto e me ne andrò. Questo dovrebbe togliere un po' di pressione dalla Città della Neve Sacra. Cosa ne pensi?” I suoi occhi brillavano e il suo cuore ardeva mentre guardava verso la sua bellissima figura.


Hanxue Shan era così arrabbiata che stava tremando. Lo fissava pericolosamente, ma il suo cuore era pieno di tristezza. Attorno, alcuni dei membri del Clan la stavano guardando. Nessuno disse niente, ma poteva vedere nei loro occhi quello che stavano pensando e ciò le colmava il cuore di dolore.
Sorrise amaramente, poi, senza nemmeno pensarci, guardò verso Meng Hao. Era come se si domandasse cosa avrebbe fatto riguardo a questa situazione.


Gli occhi di lui si strinsero mentre guardava i tre Coltivatori che avevano combattuto. Uno era un Coltivatore del Deserto Occidentale; era lui ad aver ucciso l'uomo di mezza età e il tatuaggio che aveva usato era quello di una spada!


Era il totem di una spada che creava la manifestazione magica di una spada ed emanava un potere straordinario.


“Mi domando se quello sia un totem di tipo Metallo?” pensò. All'improvviso fece un passo avanti e poi sfrecciò nell'aria, il suo sguardo venne a fermarsi su Luo Chong.


La sua apparizione attrasse molta attenzione. I Coltivatori si raggrupparono velocemente attorno a Luo Chong per impartirgli le informazioni riguardo a Meng Hao. I suoi occhi brillarono e un sorriso feroce apparve sul viso sotto la maschera.


“Ho udito di questo Gran Maestro Meng che è assorto alla fama negli ultimi giorni” pensò Luo Chong con occhi che splendevano di intento omicida. “Eliminarlo assicurerà la caduta della città in pochi giorni!” Gli sguardi dei cinque Coltivatori all'Anima Nascente vennero a posarsi su Meng Hao. Una volta che fosse emerso dalla Fortezza di Spine, l'avrebbero attaccato all'istante.


Tuttavia, prima di oltrepassare le mura cittadine, Meng Hao si fermò. Levitò a mezz'aria con un enigmatico sorriso in volto mentre osservava Luo Chong.


“Luo Chong” disse. “Mi sembra di ricordare di averti detto di stare almeno a trecento chilometri da me. Ti sei dimenticato?”


NOTE:


Luo Chong è colui che Meng Hao, nei panni di Fang Mu, colpì con la Spada del Tempo di Legno nel Geyser dell'antico Dao nel capitolo 269. Più tardi, quando giunse nelle Terre Nere, Meng Hao, nei panni del Signore dei Demoni, avvelenò Luo Chong nel capitolo 325.                                


                                



