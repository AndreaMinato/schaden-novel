---
title: Capitolo 392 - La Grande Guerra della Divinità del Corvo
pubDate: 2025-03-17T11:17:34.906Z
tags:
    - issth
---


Era completamente diverso dal Dominio Meridionale e dalle Terre Nere. Era quasi come se fossero tutti… ingenui in qualche modo.


“Impossibile," pensò Meng Hao "I Coltivatori del Deserto Meridionale non dovrebbero essere crudeli e spietati? Pensavo che, dato che la terra è arida, tutto si trovasse in uno stato di caos”. Davvero non capiva. Esitando, vide un lampo di luce in lontananza, che si trasformò in un uomo di mezz'età dall'espressione sprezzante. Era alto e robusto e, dopo essere atterrato, manifestò subito il desiderio di diventare un suddito.


Wu Hai parve preoccupato, ma nonostante ciò, gli porse un medaglione e lo lasciò entrare.


Al vedere ciò, Meng Hao divenne ancora più incredulo.


Guardando Meng Hao che continuava a esitare, Wu Hai rise e poi gli disse: “Compagno Daoista, non avete ancora deciso? Venite, unitevi alla Tribù dei Corvi Esploratori! La gloria vi aspetta!”


“Considerando il livello della mia base di Coltivazione, cosa devo fare per diventare un suddito della Tribù dei Corvi Esploratori?” chiese Meng Hao, palesemente esitante.


“Compagno Daoista, la vostra base di Coltivazione è eccezionale. In generale, i vassalli della Tribù dei Corvi Esploratori hanno due opzioni durante il periodo di prova. La prima è diventare un Coltivatore dei Combattimenti e unirsi al corpo dei Vassalli. Servendo la Tribù in questo modo, il periodo di prova verrà accorciato.


L’altra opzione è allevare neo-demoni di basso livello. Personalmente penso voi siate più portato per la seconda. Cosa ne dite? Diventare un Allevatore di Neo-Demoni non è pericoloso. Oltretutto avrete la possibilità di accorciare il periodo di prova facendo un buon lavoro come allevatore. Inoltre, dopo essere diventati adulti ufficialmente, tutti i membri della Tribù hanno bisogno di neo-demoni e verranno a chiedervi aiuto”.


“Fratello," continuò a voce alta, colpendosi il petto, "ascoltate Wu Hai e non sbaglierete!”


Un’ombra impercettibile attraversò lo sguardo di Meng Hao all'udire la parola “neo-demone”. Subito pensò alle bestie e ai Dominatori di Demoni che aveva visto a Città della Neve Sacra. Rimase pensieroso per un attimo e gli tornò in mente qualcosa che aveva letto nel contenitore di giada con le presentazioni delle varie Tribù.


Nel Deserto Occidentale la forza di una Tribù era determinata da tre fattori. Il primo era la forza lavoro, il secondo il numero di neo-demoni che possedeva e il terzo era il livello della base di Coltivazione dei suoi esperti. Essere deboli in uno di questi tre campi, diminuiva il potere di tutta la Tribù.


Rivelava anche l’importanza dei neo-demoni nel Deserto Occidentale.


Dopo aver considerato queste cose, Meng Hao prese una decisione. Nonostante l’incredibile facilità nel diventare un vassallo della Tribù dei Corvi Esploratori, anche se ci fosse stato un qualche segreto nascosto, ormai era lì. Non aveva nessun motivo per tirarsi indietro.


Proprio mentre stava per annuire, un brivido gli attraversò la mente e alzò lo sguardo verso il cielo.


In quel momento, quattro fasci di luce prismatica attraversarono il cielo dirigendosi verso di loro. Erano quattro Coltivatori del Deserto Occidentale che si guardavano con freddezza, ma nonostante ciò continuavano a volare insieme.


Anche Wu Hai vide i quattro fasci e la sua espressione cambiò. Con tono d’urgenza, disse a Meng Hao:
“Allora che ne dite? Dovete decidere velocemente se volete unirvi alla Tribù dei Corvi Esploratori…” Prima che potesse finire di parlare, i quattro fasci di luce li raggiunsero.


“Nessuna fretta, Compagno Daoista! La Tribù dei Corvi Guerrieri è la scelta migliore per voi!”


“Ridicolo! La Tribù del Corvo Oscuro è la più potente!”


“Silenzio, voi due! La Tribù dei Corvi Lottatori è la vera erede della Tribù della Divinità del Corvo!”


Tutti e quattro i nuovi arrivati sembravano essere sulla trentina, erano tutti allo stadio della Stabilità della Consistenza e continuavano a parlare senza sosta.


Gli occhi di Meng Hao brillavano. Sorridendo, non disse nulla.


Wu Hai fissò con rabbia i quattro, lo sguardo carico d’ostilità.


“Ehi, volete dare inizio a una Grande Guerra della Divinità del Corvo?” chiese, facendo un passo in avanti ed emanando il potere della sua base di Coltivazione. I quattro risero mentre si avvicinavano.


“Non incolpare me! La Tribù dei Corvi Lottatori mi ha trovato per prima e poi abbiamo girato le altre Tribù. Dopo un lungo giro, siamo arrivati qui”.


Wu Hai era furioso, ma non c’era nulla che potesse fare. Si era trovato coinvolto in situazioni simili più di una volta recentemente. “Maledizione," pensò "ogni volta che è ora di reclutare vassalli, le Tribù fanno di tutto per rubare vassalli le une alle altre. Faranno qualunque cosa necessaria, sleale o subdola che sia”.


Uno dei quattro prese nuovamente la parola: “Compagno Daoista, non dategli ascolto. La Tribù del Corvo di Fuoco è la più potente tra tutte le Tribù. Se diventerete un vassallo dell Tribù del Corvo di Fuoco, riceverete un compenso migliore di quello che ricevereste qui”.


Secondo la sua esperienza, Meng Hao capiva bene cosa stesse succedendo. Con un leggero sorriso, indietreggiò di un paio di passi, decidendo di non essere coinvolto nella conversazione.


“Bene”, disse Wu Hai con una risata gelida. Emanando il potere della sua base di Coltivazione, continuò lentamente: “Quindi volete davvero usare una Grande Guerra della Divinità del Corvo per decidere a quale Tribù si unirà questo Compagno Daoista!”


I quattro si scambiarono un’occhiata, con espressione seria sul volto.


Alcuni membri della Tribù dei Corvi Esploratori si erano accorti di quello che stava succedendo e si erano avvicinati, formando un cerchio attorno a loro. Nessuno si mosse, ma tutti sembravano interessati.
Sembrava una situazione a cui erano abituati e che la trovassero piuttosto divertente.


“Grande Guerra della Divinità del Corvo?” pensò Meng Hao. “Fantastico, posso usare quest’opportunità per capire quali sono le differenze tra le cinque Tribù”. Indietreggiò ancora di pochi passi, curioso di sapere perché tutti i membri della Tribù che li circondavano fossero così rilassati.


All'improvviso il Coltivatore della Tribù dei Corvi Guerrieri si fece avanti e disse: “La Tribù dei Corvi Guerrieri sarà la prima questa volta. La Tribù dei Corvi Guerrieri è stata la prima a essersi formata dopo che la grande Tribù della Divinità del Corvo si è sciolta. Il nostro Totem è il Guerriero Demoniaco e siamo gli eredi del deserto Occidentale! In tutto il Deserto Occidentale, se c’è qualcosa che la Tribù dei Corvi Guerrieri non può fare, chi potrebbe?!”


I membri della Tribù dei Corvi Lottatori si fecero avanti, i volti carichi di determinazione e un po’ di pazzia.
“La Tribù dei Corvi Lottatori è la discendente della grande Tribù della Divinità del Corvo!” urlò. “Teniamo in pugno tutto il Deserto Occidentale! Nessuno può competere con noi!”


All'improvviso alcuni dei presenti iniziarono a urlare insulti.


“Che sfrontato!”


“Sfacciato! Come puoi parlare così della tua Tribù!”


Meng Hao rimase in disparte, accigliato. Pareva che la Grande Guerra della Divinità del Corvo non stesse andando come ci si aspettava.


“Hmph! Non importa chi sia la vera discendente. Quello che so è che, prima che la Tribù della Divinità del Corvo salisse al potere, esisteva solo la Tribù del Corvo di Fuoco. I nostri antenati hanno dato alle fiamme il Deserto Occidentale per migliaia di anni!”


“Voi non siete niente! L’unica ragione per cui il Deserto Occidentale ha questo nome è l’esistenza della Tribù del Corvo Oscuro. Non sarebbe qui senza di noi!”


Mentre parlavano, l’espressione di Meng Hao diventava sempre più strana. Poi, sospirò dentro di sé.
Finalmente si rese conto che il motivo per cui si erano tutti riuniti era che la cosiddetta Grande Guerra della Divinità del Corvo altro non era che una gara in cui tutti si davano delle arie!


Non veniva utilizzata alcuna tecnica magica o base di Coltivazione. Erano solo sbruffoni.
Qualunque tribù riuscisse a vantarsi a sufficienza davanti ai vassalli…


Meng Hao tossì silenziosamente. Non aveva mai visto una tale gara prima di allora.


“Voi non siete nulla! La Tribù dei Corvi Esploratori è l’erede del Deserto Occidentale. Noi capiamo il cosmo. Il nostro totem è un magnifico albero che sostiene il cielo al di sopra del Deserto Occidentale!” Wu Hai terminò con un ruggito. Considerando le sue parole e il suo stile, ovviamente non era come gli altri.
Non appena finì di parlare, gli altri sogghignarono.


Dentro di sé, Meng Hao scuoteva la testa. Le parole di Wu Hai dimostrarono che non capiva veramente i principi base del vantarsi. Quando Wu Hai terminò di parlare, Meng Hao si schiarì la gola e poi congiunse le mani in direzione del gruppo.


“Grazie per l’onore che mi fate, Compagni Daoisti” disse. “Purtroppo la mia scelta finale è di unirmi alla Tribù dei Corvi Esploratori”. Sorrise e s’inchinò.


L’espressione di Wu Hai si risollevò immediatamente, mentre i volti degli altri erano orribili.


“Non ditemi che disprezzate la Tribù del Corvo di Fuoco, Compagno Daoista!”


“Già, ci state guardando dall'alto al basso? Se non avessimo iniziato la Grande Guerra della Divinità del Corvo, non avrebbe avuto importanza, ma ora, se scegliete una Tribù, dovete spiegare il motivo per cui l’avete scelta!”


Tutti e quattro fissavano Meng Hao, infastiditi.


Un’espressione leggermente timida comparve sul volto di Meng Hao. Si sentiva costretto ad aiutare quelle persone a capire che cosa significasse davvero vantarsi.


Vantarsi era qualcosa che da sempre faceva parte del Cielo e della Terra, qualcosa di antico come la vita stessa. Nessuna persona poteva sfuggire ai suoi artigli, nessun Coltivatore resisteva alle sue lusinghe.


Era onnisciente. Dopotutto, la sua esistenza era eterna.


Meng Hao si schiarì la gola. L’imbarazzo sul suo volto era ora coperto da un velo di qualcosa che pareva santità.


“La ragione per cui ho scelto la Tribù dei Corvi Esploratori è perché sostengono il cielo al di sopra del Deserto Occidentale. Il grande albero del totem che controllano, in realtà è l’albero della Primavera e dell’Autunno, l’antico Albero del Mondo, il grande ponte antico tra il Cielo e la Terra!


Ai suoi occhi il Deserto Occidentale non è nulla più che un’increspatura nel flusso del Tempo. Nel suo cuore il mondo non è nulla più che un battito di ciglia durante le innumerevoli volte in cui si sveglia e apre gli occhi.


La Tribù dei Corvi Esploratori ha padroneggiato l’eternità del Tempo e controlla le quattro stagioni del Cielo e della terra!” La voce di Meng Hao riecheggiò ovunque. I quattro Coltivatori del Deserto Occidentale lo fissavano scioccati. Sentivano come se un grande potere scuotesse i loro cuori, annebbiando le loro menti. Guardavano Meng Hao come se fosse un fantasma.


“Sfacciato!”


“Che sfrontato! Non ho mai visto qualcuno così svergognato. Non sei nemmeno un membro della Tribù dei Corvi Esploratori, come puoi descriverla in modo così esagerato!”


“Maledizione, secondo questa descrizione, la Tribù dei Corvi Esploratori è ancora più grande e misteriosa della Tribù del Corvo! Sfacciato!”


Mentre i quattro Coltivatori insultavano Meng Hao, Wu Hai lo guardò con occhi spalancati. All'improvviso iniziò ad arrossire. I membri della Tribù dei Corvi esploratori che li circondavano lo fissavano con espressioni incredule.


Con la voce carica d’emozione, Meng Hao continuò: “Il grande albero della Tribù dei Corvi Esploratori ha dato vita a innumerevoli vite. Il Grande Tang delle Terre Orientali è nato grazie a una sorgente formata da una goccia d’acqua caduta da una foglia del grande albero della Tribù dei Corvi Esploratori. La sconsolata chiamata del Flauto Qiang delle Distese del Nord è nata grazie a uno sguardo corrucciato del grande albero della Tribù dei Corvi Esploratori.


La fertilità del Dominio Meridionale è dovuta al fatto che il grande albero della Tribù dei Corvi Esploratori gli ha donato un granello di terra. E il Deserto Occidentale… è la casa del grande albero, la casa della tribù dei Corvi Esploratori!


La Tribù dei Corvi Esploratori merita la più grande ammirazione. È il cielo del Deserto Occidentale, le nubi del Dominio Meridionale, l’oggetto dell’adorazione delle distese del Nord e il santo delle Terre Orientali!”
mentre risuonavano le parole di Meng Hao, il volto di Wu Hai si fece rosso e la sua espressione vacua.
Nella sua mente c’era un'unica domanda.


“Sta davvero parlando della Tribù dei Corvi Esploratori?”


Non era l’unico a pensarlo. Tutti gli altri membri della Tribù dei Corvi Esploratori lo pensavano. Avevano tutti una strana espressione sul volto e non potevano fare a meno di sentirsi piuttosto eccitati.
                                


                                



