---
title: Capitolo 393 - Il Cammino del Dominatore di Demoni
pubDate: 2025-03-17T11:17:34.906Z
tags:
    - issth
---


Due uomini erano ritti sulla cima della montagna che apparteneva alla Tribù del Corvo Esploratore. Avevano gli occhi fissi sulla scena che si svolgeva al di sotto. I capelli di entrambi erano bianchi, ma irradiavano un incredibile vigore. Avevano quattro tatuaggi totemici che brillavano e coprivano il loro corpo, inclusi i loro volti.


“Ahahah! Che genio! Ben fatto, ben fatto”.


“Il ragazzo se la cava bene con le parole. Che lingua affilata! Dopo che sarà diventato un vassallo, gli dovremo offrire l’incarico di reclutare altri vassalli”.


I due anziani si scambiarono un sorriso. In realtà l’esibizione di Meng Hao non sarebbe rimasta impressa nei loro ricordi. Ogni anno, durante il reclutamento dei vassalli, i membri della giovane generazione partecipavano alla cosiddetta Grande Guerra della Divinità del Corvo. Gli altri membri della Tribù erano più che felici di osservare lo spettacolo.


A volte, ascoltare i membri della giovane generazione vantarsi e pavoneggiarsi era puro divertimento.


Nel frattempo, più in basso…


“Che sfacciato!” urlò un membro della tribù del Corvo di Fuoco, incapace di trattenersi. Tutti i presenti si voltarono a guardarlo. Erano tutti della Tribù del Corvo Esploratore e non sembravano felici.


Il membro della Tribù del Corvo di Fuoco continuò: “Affermi che l’albero del Cielo e della Terra della Tribù del Corvo Esploratore ha dato vita alle Terre Orientali, le Distese del Nord, il Dominio Meridionale e il Deserto Occidentale. Bene, la Tribù del Corvo del Fuoco è una fiamma del più alto dei Cieli, un fuoco che brucia qualunque cosa! Riduce le terre in macerie e trasforma in cenere ogni essere vivente!”


I membri della Tribù del Corvo Oscuro non si curarono di essere circondati dalla folla: “La Tribù del Corvo Oscuro è la luna di questo mondo! La sua luce illumina qualunque cosa. Il fuoco, il sole stesso esistono solo per riflettere la luce della luna che è la Tribù del Corvo Oscuro!”


Ovviamente erano stati ispirati dalle parole di Meng Hao. I loro argomenti erano profondamente diversi da prima.


In disparte, Wu Hai era furioso. Ai suoi occhi, tutti erano svergognati mentre si vantavano. Voleva rispondere a tono, ma non sapeva cosa dire.
Guardò Meng Hao.


Meng Hao sorrideva, con espressione distaccata.


“Non importa che tu stia parlando del Deserto Occidentale o delle Terre Orientali” disse, con tono zelante. ”Sono solo solitarie foglie che cadono. Il grande albero della Tribù del Corvo Esploratore ha milioni e milioni di foglie. Le fiamme e la luce della luna di cui parlate, sono semplici foglie dell’albero!


Il grande albero della Tribù del Corvo Esploratore è Immortale sopra tutte le cose. Sovrintende sul Cielo e sulla Terra, e sui milioni e milioni di alberi che ci sono nel mondo!


È la nostra luce quando siamo nell'oscurità.


È la nostra forza quando siamo deboli.


È il nostro conforto quando siamo nel dolore.


È la nostra saggezza quando siamo nel dubbio.


È la nostra speranza quando siamo nella disperazione.


È il nostro scudo quando affrontiamo il male!


Ci salva quando scendiamo in guerra!”


Tutto taceva mentre i presenti lo osservavano con espressione vacua. Wu Hai, i membri della Tribù del Corvo Esploratore, i rappresentati delle altre quattro Tribù avevano tutti la stessa espressione.


In effetti, anche i due anziani sulla cima della montagna erano meravigliati.


Avevano tutti una strana espressione sul volto. I quattro Coltivatori delle altre Tribù erano confusi e non sapevano cosa dire.


In generale si consideravano esperti nella Grande Guerra della divinità del corvo. Ora però erano esterrefatti allo scoprire che vantarsi… andava davvero oltre a loro. Erano completamente senza parole.


"Quindi" continuò Meng Hao "scelgo di unirmi alla Tribù del Corvo esploratore. Mi inchinerò di fronte all'Immortale che sovrintende su milioni e milioni di foglie. Mi immergerò nella sua luce, per poi diffonderla in ogni angolo del Deserto Occidentale.


Che tutti lo chiamino Immortale! Che venga il Grande Albero! Che sia fatta la sua volontà sulla Terra, così come nei Cieli!"


Meng Hao prese un respiro profondo mentre le sue parole rimbombavano nel silenzio della tribù. Tutti avevano un'espressione incredula dipinta sul volto. Wu Hai tremava, pareva che avesse scoperto il cammino che desiderava intraprendere in futuro. Avrebbe imparato a memoria le parole che aveva appena udito. Da quel momento, ogni volta che avrebbe partecipato alla Grande guerra della divinità del Corvo, sarebbe stato invincibile!
Nessuno sarebbe stato al suo livello! Avrebbe potuto guardare dall'alto anche la Divinità del Corvo!


Con espressione devota, Wu Hai gli fece eco a voce alta: "Che tutti lo chiamino Immortale! Che venga il Grande Albero! Che sia fatta la sua volontà sulla Terra, così come nei Cieli!"


Le espressioni degli altri quattro Coltivatori erano orribili. Si scambiarono sguardi biechi e poi sospirarono. Guardarono con odio Meng Hao e Wu Hai, per poi voltarsi e trasformarsi in fasci di luce colorata che si allontanarono velocemente.


Non appena se ne andarono i membri della Tribù del Corvo Esploratore fissarono Meng Hao con strane espressioni. Dopo un lungo istante, la folla si disperse. Wu Hai si appese al braccio di Meng Hao, euforico. Era la prima volta che si sentiva così eccitato.


"Fratello, è stato incredibile. Penso che siate nato per essere un membro della Tribù del Corvo Esploratore. Ascoltate, per ora lasciamo stare la faccenda dell’Addestratore di neo-demoni. Dovete venire con me nelle altre Tribù, potremo dare inizio a molte Guerre della divinità del Corvo. Penso che potremo davvero diffondere la Volontà del Grande Albero in tutta la creazione!" I suoi occhi brillavano intensamente, di devozione e incredibile testardaggine.


Sfiorava quasi la pazzia.


Al vedere ciò, Meng Hao si sentì strano. "Non ci avrà creduto davvero, no…?" Si chiese.


Fu solo dopo diverse spiegazioni e frasi solenni sulla natura Immortale del Grande Albero che Meng Hao riuscì a liberarsi di Wu Hai per recarsi insieme ad altri membri della Tribù ad assolvere alcune formalità necessarie per diventare un vassallo. Finalmente gli fu data una tavoletta di pietra e venne accompagnato nella zona dietro la montagna.


Era un'area piuttosto grande, divisa in diversi distretti, separati da recinzioni di legno. Senza il giusto medaglione d'identificazione era difficile passare da un distretto all'altro.


Il distretto un cui venivano allevati i neo-demoni di basso livello era piuttosto isolato rispetto alle altre zone. Non appena arrivò, Meng Hao sentì uno strano odore.


Era un odore bizzarro, acro, un misto di escrementi e sudore. Il membro della Tribù al suo fianco si tappò il naso mentre faceva strada. Ovviamente, se non fosse stato per l’ammirazione che provava per Meng Hao dopo l’esibizione di prima, non l’avrebbe mai accompagnato personalmente fin laggiù.


Avrebbe potuto delegare a qualcuno il compito di accompagnare Meng Hao, ma l’aveva fatto di persona. La differenza tra i due era lampante.


Mentre avanzavano udirono una varietà di versi e richiami, era ovviamente una zona in cui venivano allevati molti neo-demoni.


Alla fine raggiunsero una zona davvero remota, un cortile spoglio. Si fermarono e la guida bussò. Pochi istanti dopo, la porta del cortile si aprì, facendo uscire un uomo anziano. Indossava un lungo saio, piuttosto sporco. Mentre l'uomo li guardava, il membro della Tribù gli presentò Meng Hao.
Il vecchio annuì e lo guardò, notando che era stato scortato di persona fin lì.


Alla fine parve che il membro della Tribù del corvo Esploratore non potesse più tollerare l’odore, quindi di voltò e se ne andò.


"Questo era il mio cortile per allevare Lupi Legnoverde" disse il vecchio con leggerezza. "D'ora in avanti, vi appartiene. Ci sono cinque lupi di cui potete prendervi cura. In sei mesi, il risultato della prova verrà dato da come vi sarete occupato di loro. Allora diventerete un vero vassallo" detto ciò, gli lanciò un medaglione e si allontanò, caracollando. Non appena passò al fianco di Meng Hao, si ricordò che era stato scortato lì di persona. Era qualcosa che non succedeva spesso, quindi significava che Meng Hao doveva avere qualche conoscenza particolare.


Con espressione arrogante, disse: "Non so se abbiate qualche esperienza nell'allevare neo-demoni. In ogni caso, ricordate che se i Lupi Legnoverde morissero, dovrete pagarne il prezzo. I cinque Lupi Legnoverde sono appena nati, mangiano solo carne fresca che potete ottenere dalle bestie nelle montagne circostanti. Per quanto riguarda l’acqua che bevono, può essere solo neve sciolta delle cime delle montagne qui vicino.


Inoltre, dovrete aggiungere dell'Erba per la Crescita dell'Albero al loro cibo. La potrete trovare sempre nelle montagne. In aggiunta a ciò, ogni giorno dovrete fare ai Lupi un massaggio Tui Na per aiutarli nella crescita. Infine dovete assicurarvi che mantengano la loro ferocia e non siano troppo addomesticati".


Detto ciò, smise di prestargli attenzione e se ne andò.


Meng Hao fissò il cortile. Il posto aveva uno strano odore, ma non era nulla che non potesse sopportare. Inoltre, data la lontananza, significava che non ci sarebbero state molte persone nei dintorni e questo era un bene.


Dopo essere entrato, udì dei leggeri suoni minacciosi. Guardandosi intorno vide una fila di cucce di legno, di fronte alle quali si trovavano cinque piccoli lupi verdi, grandi quanto la sua mano. Rimasero fermi, mentre lo fissavano con ferocia.


Non appena li vide, Meng Hao sorrise. Era un sorriso pieno di calore, perché non appena aveva visto quelle carognette, aveva ripensato a quando il suo Mastino di sangue era un cucciolo.


Il folto pelo li rendeva adorabili.


Quando lo videro sorridere, i lupi si tramutarono in macchie verdi mentre si lanciavano all'attacco. Meng Hao rise e agitò la mano. Subito le figure dei lupi tornarono nitide, mentre Meng Hao li teneva per la collottola. Da quella posizione, i lupi provarono a morderlo, ma non ci riuscirono. Lanciarono solo i loro versi minacciosi, che si tramutarono in gemiti supplicanti.


Meng Hao lanciò i lupi nelle loro cucce mentre esaminava i dintorni. Si udivano i richiami di diverse bestie, ma a parte per quello, il luogo era molto tranquillo.


Nel cortile c'erano le cucce e una semplice capanna di legno. Aprì la porta e, al vedere il disordine al suo interno, agitò la mano, evocando un vento che ripulì tutto in pochi secondi. Era sparito tutto a parte un letto di legno.


"La parola neo-demone è un termine generale che descrive tutte le bestie presenti nel Deserto Occidentale" pensò, mentre si sedeva a gambe incrociate sul letto. "In ogni caso, sono molto importanti per i Coltivatori del Deserto Occidentale". Era ormai mezzogiorno e il sole brillava alto nel cielo. Però, il luogo si trovava nel profondo delle montagne, circondato da foreste, bloccando la luce del sole e rendendo tutta la zona piuttosto ombrosa.


A Meng Hao piaceva molto il panorama. Evocò il contenitore di giada che conteneva la presentazione del Deserto Occidentale di Yan Song e si concentrò sulla parte che riguardava i neo-demoni, iniziando a studiarla. Grazie alle conoscenze acquisite nelle terre Nere, gli ci volle solo mezza giornata per sollevare la testa dal contenitore di giada. Ora era relativamente informato sui neo-demoni.


"I neo-demoni sono davvero importanti nella cultura tribale del Deserto Occidentale. Il numero di neo-demoni posseduti da una Tribù determina la ricchezza della Tribù stessa. Per i Coltivatori del Deserto Occidentale, i neo-demoni non sono solo compagni di battaglia, sono usati per il trasporto di beni, per siglare accordi e anche nei periodi di carestia". Gli occhi di Meng Hao brillavano di comprensione.


Se necessario i neo-demoni di basso livello potevano servire come cibo. Meng Hao comprese quella parte immediatamente.


"Gli ordinari Coltivatori totemici possono usare i totem per imbrigliare il potere dei neo-demoni. Però per controllarli davvero bisogna essere dei… Dominatori di Demoni! Solo loro possono controllare un grande numero di neo-demoni. In effetti in questo modo si può compensare una bassa base di Coltivazione. Naturalmente i Dominatori di Demoni non solo combattono i neo-demoni, ma li allevano anche. Usano una grande varietà di tecniche per allenarli, o anche ucciderli.


Questo è il motivo per cui i Coltivatori del Deserto Occidentale hanno pensato che fossi un Dominatore di Demoni quando hanno visto il mio veleno al di fuori di Città della Neve Sacra. Inoltre hanno scambiato l’immagine del Drago Volante delle Tempeste per un neo-demone Celestiale!"


Gli occhi di Meng Hao brillavano di comprensione.
                                


                                



