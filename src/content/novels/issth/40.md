---
title: Capitolo 40 - Le Sacre Scritture dello Spirito Sublime
pubDate: 2025-03-17T11:17:34.759Z
tags:
    - issth
---


Nel momento in cui Patriarca Affidabilità aveva aperto gli occhi, Meng Hao stava attivando il cinquantesimo Cristallo di Sangue di Giada Vorpal. La testa gli vibrò con violenza e un testo scritturale fluttuò intorno a lui. Ogni lettera delle scritture brillava di un bagliore dorato che gli attraversò la pelle e che aveva spazzato via la penombra rosso sangue, lasciando dietro di sé una brillante aura dorata.


Non appena l’aura dorata si diffuse, Meng Hao iniziò a cambiare. Il suo Lago dell’Essenza ribollì violentemente mentre cominciava a tingersi d’oro. Non appena tutta l’acqua del lago divenne d’oro, risuonò un potente ruggito che trasformò tutto il suo corpo.


Dentro di lui risuonavano schiocchi come di qualcosa che si stesse spezzando. Le sue ossa si allungarono, il suo sangue e le sue carni divennero più forti. In un istante divenne più potente, sia all'interno che all'esterno.


I suoi vasi del Qi erano trasparenti come cristalli, completamente integrati nel corpo fisico. I capelli si allungarono, mentre raggiungeva un nuovo stato, grazie alle memorie delle Sacre Scritture dello Spirito Sublime.


Passò ancora del tempo, circa sei ore, e un altro boato risuonò dentro Meng Hao. Quando aprì gli occhi, questi risplendevano di una luce dorata.


Dopo un po’ il bagliore dorato iniziò a sbiadire. Era emozionato. Nella sua mente poteva vedere chiaramente un ricordo, fissato in maniera indelebile nel suo spirito. Capiva ogni singola parola. Erano… le Sacre Scritture dello Spirito Sublime.


Era qualcosa che avrebbe fatto piovere sangue nel mondo esterno. Innumerevoli Sette avrebbero lottato fino alla morte per mettere le mani su quel manuale di Condensazione del Qi. Ed eccolo lì, nella testa di Meng Hao.


A sei ore dalla trasformazione, Meng Hao era ancora al sesto livello di Condensazione del Qi, ma, grazie al suo nuovo metodo di Coltivazione, poteva essere considerato uno dei tre migliori Coltivatori in tutte le terre del Paradiso Meridionale.


La sua buona sorte era qualcosa che anche i discepoli dei grandi clan e Sette avrebbero fatto fatica a conquistare.


Usando il metodo di Coltivazione del nuovo manuale di Condensazione del Qi, se Meng Hao fosse riuscito a raggiungere la Stabilità della Consistenza, sicuramente avrebbe acquisito la Consistenza Perfetta. Oltre a ciò, il suo potere spirituale sarebbe stato molto più profondo di quello dei suoi contemporanei. Forse ora non era il più forte, ma col tempo il potere si sarebbe accumulato e, una volta raggiunta la Stabilità della Consistenza, come una farfalla che usciva dal bozzolo, avrebbe avuto una Consistenza Perfetta che raramente si era vista nel mondo!


Se avesse incontrato Wang Tengfei in quel momento, non sarebbe stato nella stessa difficile posizione di quando l’aveva affrontato. Infatti ora poteva controllare dieci spade volanti simultaneamente, senza perdere la loro agilità. Il suo potere era raddoppiato!


Incredibilmente eccitato, Meng Hao strinse i pugni, il cuore pieno di desiderio. Dopo un po’, prese un respiro profondo, scese dalla lastra di pietra e se ne andò.


Il quel momento, Patriarca Affidabilità stava festeggiando, ancora più emozionato di Meng Hao. Aprendo gli occhi aveva visto Meng Hao e anche Chen Fan e Xu Qing. Attese con ansia che Meng Hao producesse un altro Cristallo di Sangue, poi lo guardò sbalordito mentre improvvisamente raggiungeva l’illuminazione.


“Maledizione, maledizione. Non avrei dovuto mettere un terreno illuminato qui fuori. No, no, no. Innanzitutto, se non l’avessi fatto come avrei potuto far venire qui tutti questi novellini? Ma, ma, ma… perché avrebbe dovuto ottenere l’illuminazione solo dopo cinquanta Cristalli di Sangue? Cento sarebbero stati meglio, duecento, almeno trecento. Se fossero stati cinquecento, non avrei avuto più bisogno di rimanere qui a meditare!” Patriarca Affidabilità era divorato dalla depressione. Era stata la sua più grande speranza e l’aveva vista svanire davanti agli occhi. Senza Cristalli di Sangue che lo ricaricassero, poteva solo continuare a deperire. Eppure sapeva che non c’era nulla che potesse fare.


“Quell'anno non mi sono fatto un favore. Mi sono chiuso qui dentro, senza alcuna via d’uscita, ed è molto difficile far sentire la mia voce al di fuori. Per quanto riguarda la magia, sono troppo debole per fare praticamente qualunque cosa. Cosa posso fare? Cosa posso fare? Devo farmi venire in mente qualcosa…” La sua espressione divenne via via più ansiosa, mentre guardava Meng Hao riunirsi a Xu Qing e Chen Fan nelle catacombe sopra la stanza segreta. Si diressero verso l’altra, pronti ad andarsene.


“Se riuscissi a far venire qui tutti i Coltivatori dello Stato di Zhao, potrei usare il potere delle loro basi di Coltivazione per uscire da questa zona di meditazione. Se riuscissi a uscire, poi potrei assorbire la loro forza vitale e avere la possibilità di raggiungere la Seconda Recisione”. Patriarca Affidabilità digrignò i denti, sforzando al massimo la sua debole base di Coltivazione, poi colpì il suolo con la mano destra. La terra iniziò a tremare.


Nello stesso momento, Meng Hao stava cercando una scusa per giustificare il fatto che fosse stato assente per giorni e che il suo corpo sembrasse diverso. Chen Fan sorrise e fece un cenno, mentre Xu Qing, vedendo che Meng Hao non era ferito, non disse nulla. I tre salirono sull'altare, preparandosi a partire.


Improvvisamente un boato risuonò nell'aria e le catacombe iniziarono a tremare. Le loro espressioni cambiarono al vedere una gigantesca crepa aprirsi nella terra di fronte a loro, dalla quale emerse una gigantesca stele di pietra. Nel tempo necessario ad un bastoncino d’incenso per bruciare, la stele emerse del tutto.


Era alta circa trenta metri e vi erano incisi caratteri dorati. Era una scrittura, nient’altro che il Manuale di Condensazione del Qi delle Sacre Scritture dello Spirito Sublime!


I tre rimasero a fissarla scioccati, soprattutto Meng Hao. Dopo tutto quello che aveva passato per acquisire il manuale di Condensazione del Qi, eccolo lì davanti a lui. Lo guardò confuso. Ma dopo averlo esaminato con più attenzione, una strana espressione gli apparve sul volto. Le prime due righe incise sulla stele erano accurate, ma il resto era un’invenzione. Sembrava pieno di misteri astrusi, ma dato che Meng Hao conosceva la vera scrittura nel dettaglio, poteva riconoscere immediatamente che si trattava di un falso.


Esitò per un attimo, ma non disse nulla.


Gli occhi di Chen Fan brillavano. Fece qualche passo in avanti, per portarsi ai piedi della stele, e lo stesso fece Xu Qing. La osservarono per un po’, per poi scambiarsi delle occhiate scioccate.


“Dovremmo portarla con noi” disse lentamente Xu Qing “e lasciare che sia il Leader della Setta a decidere cosa farne”.


Meng Hao sbatté le palpebre, poi annuì, come se fosse completamente d’accordo.


Quando Patriarca Affidabilità vide quello che stava succedendo, rise, più che compiaciuto.


“Prendetela, prendetela, veloci! Portatela fuori e ditelo a più gente possibile. Ahahaha! Sono così intelligente. Ero preoccupato che qualcuno potesse entrare qui durante la mia meditazione e così ho preparato questa falsa stele. Ovviamente, temendo che potessero capire che era un falso, ho preparato una piccola sorpresa. Non appena verrà portata fuori di qui, proietterà un segno nel cielo, che tutti potranno vedere. Inizialmente era pensato per causare dolore, ma ora mi sarà piuttosto utile. Eccellente! Eccellente!” Patriarca Affidabilità era pieno di entusiasmo, ma, improvvisamente, spalancò gli occhi.


“Assolutamente no!” asserì Chen Fan con voce solenne. Aveva esaminato la stele con attenzione, il volto risoluto. Scosse il capo, guardando Meng Hao e Xu Qing. “Questa stele è incredibilmente importante. Se la portiamo fuori, causerà solo disastri per la Setta. Se un estraneo venisse a sapere della sua esistenza, sarebbe la nostra fine. Usiamo un contenitore di giada per fare una copia a testa della scrittura incisa nella stele. In questo modo, potremo portare fuori i contenuti e lasciare qui la stele. È il metodo più sicuro”. L’espressione di Chen Fan era colma di sincerità e virtù. Le sue parole erano state incredibilmente altruiste e tenevano in considerazione la sicurezza della Setta. Xu Qing annuì e Meng Hao, ovviamente, non poté che dirsi d’accordo. Immediatamente copiarono i contenuti nei loro contenitori di giada, poi salirono sull'altare e se ne andarono.


Patriarca Affidabilità assistette scioccato, poi si lasciò sfuggire un ruggito di rabbia.


“Maledizione! Maledizione! Distruggerò il Leader della Setta di questa generazione! Come ha potuto far entrare un ragazzo come quello nella Fazione Interna della Setta? È così giusto e onesto, cosa che disprezzo! Ai miei tempi, chiunque nella Setta era oscuro e astuto. Prendere la scrittura e tenerla segreta, quello è un vero discepolo della mia Setta. E per quanto riguarda te, piccolo e giusto novellino, tu… tu sei la causa della mia morte! Perché li hai fermati? Maledizione! La mia base di Coltivazione! Io, io, io…” Patriarca Affidabilità era così furibondo che tutto il suo corpo tremava. Digrignò i denti e, abbandonò le speranze, trattenendo il respiro per un attimo per poi lasciarsi andare ad un basso grido. Si batté una mano sulla testa e sputò un grumo di sangue. Il sangue si trasformò in un bagliore rosso che iniziò a emettere un ronzio che riverberava nella stanza segreta.


Nel mezzo del ronzio, il bagliore rosso sangue si scagliò improvvisamente contro Meng Hao e gli altri mentre lasciavano le catacombe.


Non appena misero piede nell'ingresso del tempio principale della Setta dell’Affidabilità, non appena He Luohua e il Grande Anziano Ouyang li videro, prima ancora che potessero aprire bocca, il bagliore rosso sangue si lanciò all'esterno. Nessuno lo notò.


Improvvisamente riecheggiò un suono e apparve una luce brillante che si espanse per migliaia di metri in tutte le direzioni, tingendo il cielo di un rosso chiaro. Poi, nel mezzo, circondato da una moltitudine di colori, comparve uno strano segno.


C’erano molti caratteri. La maggior parte erano confusi, ma due si vedevano chiaramente. Lessero…


Spirito Sublime…


Il simbolo riempiva il cielo e la terra. La moltitudine di caratteri della scrittura brillava chiaramente, specialmente i due caratteri “Scrittura Sublime”, visibile da tutto lo Stato di Zhao. Nelle tre Grandi Sette dello Stato di Zhao, tutti i discepoli fissarono attoniti lo strano fenomeno. Sfumature arcobaleno volavano tra le varie porte chiuse delle zone di meditazione, mentre i Patriarchi della Setta uscivano.


“Quello…”


“Le Sacre Scritture dello Spirito Sublime!!”


“Le Sacre Scritture dello Spirito Sublime sono apparse. Sembra che si trovino nella Setta dell’Affidabilità. Davvero… davvero il leggendario manuale di Condensazione del Qi si trova lì?”


In un attimo, i potenti membri di molte grandi Sette del Dominio Meridionale riemersero dalla meditazione. L’apparizione delle Sacre Scritture dello Spirito Sublime e del manuale di Condensazione del Qi era una novità interessante. Senza esitazione si precipitarono dal Dominio Meridionale direttamente verso lo Stato di Zhao. Temevano che se non fossero stati abbastanza veloci, avrebbero perso la loro opportunità a vantaggio di altri potenti clan del Dominio Meridionale o di altre Sette.


Nel Dominio Meridionale, il vento era cambiato.


Fasci prismatici di luce illuminavano la Setta dell’Affidabilità, mentre circa venti Coltivatori delle tre grandi Sette dello Stato di Zhao entravano in azione. Il più debole di loro era allo stadio della Stabilità della Consistenza. Sei erano nella fase della Formazione del Nucleo. Sfrecciarono nel cielo con devastante potenza.
                                


                                



