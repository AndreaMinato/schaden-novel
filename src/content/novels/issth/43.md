---
title: Capitolo 43 - L’Unico Erede
pubDate: 2025-03-17T11:17:34.760Z
tags:
    - issth
---


Patriarca Affidabilità sedeva nella sua stanza segreta nelle catacombe della Setta dell’Affidabilità, i capelli scomposti, gli occhi rossi. Sembrava che fosse impazzito. I suoi piani stavano andando a monte, a momenti se ne sarebbero andati tutti e, se fosse successo, non sarebbero più tornati. Guardò con dolore il Coltivatore della Setta del Gelo Dorato che si avvicinava all'unico discepolo della Fazione Interna della Setta che era rimasto. La rabbia montò dentro di lui e, senza trattenere in alcun modo la sua base di Coltivazione, lasciò che la sua voce risuonasse all'esterno.


Scosse i Cieli e mosse un vento di tempesta che spazzò la zona. Nelle montagne selvagge che circondavano la Setta dell’Affidabilità gli alberi vennero sradicati dalla tormenta che agitava la terra. Molti altri alberi vennero fatti a pezzi dall'uragano, che si tinse di verde cupo, carico di fulmini. Gli esperti dello Stato di Zhao fluttuavano a mezz'aria osservando la scena, attoniti.


Anche Zhou Yanyun della Setta della Spada Solitaria sembrava confuso. Tenendo tra le braccia il corpo incosciente di Chen Fan, indietreggiò. L’enorme spada iniziò a ronzare e venne circondato da una moltitudine di aure di spada.


La bellissima donna della Setta del Setaccio Nero sembrava ugualmente sorpresa. Indietreggiò, fino a colpire la superficie della bussola Feng Shui. Questa iniziò ad espandersi fino a raddoppiare le sue dimensioni.


Zhao Shanling della Setta del Gelo Dorato fece un respiro profondo e fece qualche passo indietro, le dita che si muovevano in disegni incantati. La spada dorata si mosse dietro di lui e il suo corpo s’illuminò di un bagliore dorato, facendolo assomigliare a un generale celeste.


I tre si guardarono intorno, osservando la Setta dell’Affidabilità come se stessero affrontando un avversario letale.


Meng Hao, che era ancora sulla Montagna Est, ammirò il cambio di situazione, la tempesta verde cupo che infuriava, ruggendo verso il cielo, colmo d’impareggiabile stupore. Aveva difficoltà a respirare. Con gli occhi spalancati, indietreggiò, mentre il vento folle gli schiaffeggiava gli abiti. Afferrò una roccia e la sollevò, lasciando che fosse portata via dal vento. Eppure, i suoi occhi brillavano. Le parole di Patriarca Affidabilità gli avevano ricordato ciò che aveva letto sulla prima pagina del manuale, anni prima, appena arrivato alla Setta dell’Affidabilità.


Anche He Luohua e il Grande Anziano Ouyang sembravano sorpresi. Il cambiamento era stato troppo improvviso, scioccandoli al punto che sembrava che le loro basi di Coltivazione stessero per frantumarsi sotto la potenza della tempesta.


“Che si sappia che il Patriarca è ancora qui!” ruggì Patriarca Affidabilità dalla profondità delle catacombe. “A nessuno è permesso toccare il ragazzo che risponde al nome di Meng Hao! È l’unico discepolo della Fazione Interna della mia Setta che mi è rimasto. Se muore, anche la mia speranza è perduta!” digrignando i denti, si colpì la testa e il suo corpo tremò. Sputò un grumo di sangue e continuò a colpirsi ancora e ancora. Il suo corpo iniziò a ruotare.


Un guizzo d’odio gli apparve negli occhi. Dopo essersi colpito sette od otto volte, aveva sputato una grande quantità di sangue. Si coagulò tutto insieme, poi lo lanciò contro la parete con un potente boato. Continuò a colpire il muro, se n’era rotto quasi metà prima che fosse capace di passarci attraverso.


Dopo di ciò, la testa s’inclinò e Patriarca Affidabilità svenne. Sembrava quasi morto, come se solo il sangue coagulato contenesse la sua coscienza.


Il sangue coagulato uscì dalla stanza segreta e poi dalle catacombe. Fuori, sotto gli occhi degli astanti sbalorditi, si sparse finché l’intera Setta dell’Affidabilità fu immersa in una torbida nebbia rossa. Mentre continuava a diffondersi, nella nebbia risuonò il boato di un fulmine. In un attimo aveva ricoperto tutta la regione circostante per innumerevoli chilometri in ogni direzione.  Dall'esterno sembrava che l’intera area si fosse trasformata in un mare rosso di nebbia.


La nebbia ribollì e i boati giunsero fino al cielo. Tutti i Coltivatori presenti erano attoniti e la sorpresa era ben visibile sui loro volti, anche su quello di Zhou Yanyun e degli altri.


Nella nebbia rossa, i discepoli della Fazione Esterna della Setta caddero privi di sensi, senza essere feriti. Il Leader della Setta He Luohua e il Grande Anziano Ouyang  vennero spinti lontano, fuori dalla nebbia. I loro volti erano pallidi mentre fissavano lo spettacolo sbalorditi.


La nebbia ribolliva incessantemente e i boati continuavano a risuonare finché sembrò che fossero l’unica cosa rimasta nel mondo. La terra era un oceano di nebbia, il cielo non aveva colore. Poi la nebbia iniziò a muoversi, dando forma ad un gigantesco volto.


La dimensione della faccia terrorizzò tutti quanti.


Era il viso di un uomo anziano, calmo, potente e dispotico. Aveva gli occhi chiusi, ma non appena He Luohua e il Grande Anziano Ouyang lo videro, cominciò a girare loro la testa. Lo riconobbero, altri non era che… Patriarca Affidabilità.


“Patriarca…” disse il Grande Anziano Ouyang, gli occhi spalancati, colmi di eccitazione.


“Non… non è morto allora!!”gli esperti dello Stato di Zhao urlarono allarmati, i volti avevano perso ogni traccia di colore. Uno dopo l’altro fuggirono, con i cuori che tremavano.


Improvvisamente, la colossale faccia di nebbia rossa di Patriarca Affidabilità spalancò gli occhi. Si aprirono solo di pochissimo, eppure emanavano un potere terribile che sembrava potesse frantumare la terra.


Lanciò un’occhiata ai Cieli, che sembravano iniettati di sangue. Mentre il suo sguardo vagava nei dintorni, la tempesta verde cupo cozzò contro la nebbia rossa, trasformandosi nei lunghi capelli scuri di Patriarca Affidabilità.


Mentre guardava quello che succedeva, Zhou Yanyun impallidì e sputò un grumo di sangue. Mentre indietreggiava, la sua enorme spada si divise in due, lasciando indietro solo un moncherino di lama. I suoi occhi erano colmi di paura e il cuore gli martellava nel petto. La sua base di Coltivazione era nella fase dell’Anima Nascente, ma davanti agli occhi del volto, la sua Anima Nascente iniziò ad esaurirsi. Indietreggiò ancora più velocemente, tirando fuori un talismano blu che attivò subito. Coprì il suo corpo e quello svenuto di Chen Fan, mentre si allontanava in fretta. Una voce potente riecheggiò nel suo cuore, svelandogli che il suo avversario non era nella fase dell’Anima Nascente, ma in quella potentissima della Recisione dello Spirito.


Non appena la bella donna della Setta del Setaccio Nero vide quello che stava succedendo, la bussola Feng Shui sotto di lei iniziò a emettere degli scoppiettii e si riempì di crepe. Poi esplose in mille pezzi. La donna non era mai stata così spaventata prima di allora. Sputando sangue, si ritirò con una svenuta Xu Quing. L’unica cosa a cui pensava era a come fuggire!


Per quanto riguardava l’alto e imponente Zhao Shanling, il suo corpo sembrava essere stato travolto da una montagna che crollava. Indietreggiò, tossendo sangue. La spada dorata di fronte a lui si frantumò in mille pezzi. Con il volto pallido, si voltò e corse via, fuggendo verso la fessura immateriale.


Tutti gli esperti dello Stato di Zhao sputarono sangue. I Coltivatori nella fase della Stabilità della Consistenza sentirono che l’energia spirituale nei loro corpi si spezzava e seppero che la loro longevità era stata compromessa. I loro volti erano cerei.


Sulla cima della Montagna Orientale, la nebbia rossa girò intorno a Meng Hao, circondandogli i fianchi. Con il viso pallido, continuò a tenersi stretto al masso. Per chi lo guardava, Meng Hao si trovava esattamente nel mezzo della fronte di Patriarca Affidabilità.


“Avete costretto la mia Setta dell’Affidabilità a sciogliersi e avete tentato di uccidere il mio unico erede. Avete davvero fegato!” la sua voce, capace di scuotere il mondo, risuonò in tutte le direzioni e, non appena ebbe finito di parlare, scaturirono tre lame di luce, che si diressero contro Zhou Yanyun, la bella donna e il colossale uomo della Setta del Gelo Dorato.


“Io, Zhou, sono un Anziano della Setta della Spada Solitaria, un Protettore del Dao. Se Patriarca Affidabilità mi uccide, poi la Setta della Spada Solitaria ti distruggerà!”


“Patriarca Affidabilità, ti prego, placa la tua furia. La sorella più giovane è una discepola della Setta del Setaccio Nero, mio nonno è Ping Sandao, un tuo buon amico”.


“Il Fratello più giovane si è sbagliato, per favore calma la tua rabbia”.


Le parole si riversavano fuori dalla bocca dei tre, mentre le luci rosse l’inseguivano. Patriarca Affidabilità si lasciò sfuggire un freddo grugnito.


“Andatevene, voi tre!” le tre lame di luce scomparvero. “Tornate alle vostre Sette e chiedete ai vostri Anziani se hanno dimenticato il Patto di Sangue che abbiamo fatto anni fa. Lo Stato di Zhao è il mio regno. Chiunque si azzardi a mettere piede qui, non può biasimarmi se voglio distruggerlo. Per quanto riguarda quei tre discepoli, prendeteli pure, non mi servono”. Con il volto pallido, i tre discepoli del Dominio Meridionale sparirono.


Vedendo ciò, i Coltivatori dello Stato di Zhao s’immobilizzarono, tremando. Aver incontrato dei Coltivatori nella fase dell’Anima Nascente che si comportavano così li aveva lasciati pietrificati. Il più potente tra di loro era solo nella fase della Stabilità della Consistenza.


Le millenarie leggende che circondavano Patriarca Affidabilità erano divenute realtà davanti ai loro occhi.


Non appena la potente e tirannica voce risuonò nella Setta, la nebbia iniziò a ribollire e vorticare, con Meng Hao al centro. La nebbia si raddensò di fronte a lui, formando una lunga lancia.


Non era rossa, ma coperta di scritte talismaniche bianche argento e oro. Sembrava assolutamente straordinaria.


“La Setta dell’Affidabilità è stata sciolta. Così sia. Ma questo ragazzo è il mio unico erede della Fazione Interna della Setta. Se qualcuno si azzarda a toccarlo…” si rivolse a Meng Hao “in quel caso, Meng Hao, usa questa lancia per uccidere quella persona! Tutti voi, andatevene!” la sua voce riecheggiò sulla terra. Gli esperti dello Stato di Zhao fuggirono immediatamente. Quello che sembravano non aver notato era che la voce di Patriarca Affidabilità era andata indebolendosi sensibilmente. Era appena percepibile, ma se si prestava attenzione, ci si rendeva conto che era così.


I discepoli della Fazione Esterna della Setta svenuti vennero improvvisamente sollevati in aria e volarono via in tutte le direzioni. Poi, un bagliore rosso sangue e turbolento avvolse l’intera Setta dell’Affidabilità. Nessuno sarebbe riuscito a vedere nulla, ma Meng Hao invece aveva una visibilità perfetta.


He Luohua e il Grande Anziano Ouyang assistettero sbalorditi. Alla fine, la vergogna apparve sul volto di He Luohua. Abbassò il capo e salutò con rispetto lo scudo rosso sangue. Poi si lasciò sfuggire un sospiro, si voltò e si allontanò fino a sparire.


Il Grande Anziano Ouyang rimase in silenzio. Portò i discepoli della Fazione Esterna della Setta nelle montagne selvagge, uno dopo l’altro. Guardò la Setta dell’Affidabilità da lontano. Con un sospiro, se ne andò.


Lui ed He Luohua sapevano che visto che Patriarca Affidabilità sapeva dello scioglimento della Setta, non esisteva più la Setta dell’Affidabilità.


Meng Hao rimase nel bagliore rosso sangue, eccitato. Osservava la lancia, che emanava un bagliore bianco, argento e oro. Improvvisamente e inspiegabilmente, la lancia, di sua completa volontà, scattò in avanti, fondendosi alla nebbia per trasformarsi nell'immagine di un vecchio con una tunica rossa. Era Patriarca Affidabilità.


Congiungendo le mani per salutarlo, Meng Hao disse: “Il discepolo Meng Hao porge i suoi rispetti al Patriarca” senza pensarci, cominciò il suo flusso oratorio “sai ispirare timore nel cuore del popolo dello Stato di Zhao e il tuo nome è conosciuto anche nel Dominio Meridionale. Ti ho adorato dal primo giorno in cui mi sono unito alla Setta. Ogni giorno rendo omaggio alle tue parole all'inizio del manuale. Ho costantemente raccolto ricompense…”


“Molto bene, molto bene. Non hai fatto molta strada nei tuoi studi. Lasciami dire, ragazzo, che, quando avevo la tua età, la mia adulazione suonava molto più naturale della tua. Non fare questi giochetti con me”. Patriarca Affidabilità lo osservò, involontariamente e leggermente commosso.


Meng Hao lo guardava con un sorriso imbarazzato.


“Anche se è inutile adularmi, io… non importa. Ascoltami. Ero in grado di usare solo un frammento della mia coscienza, quindi non è stato facile spaventare quei maledetti Coltivatori nella fase dell’Anima Nascente. Ora non ho molto tempo prima di sparire”. Mentre parlava, la sua immagine diventava sempre più indistinta. “Ho bisogno di riposare per un anno. Quando quell'anno sarà trascorso, devi utilizzare ogni mezzo possibile per attirare nel luogo della mia meditazione tutti gli esperti nella fase della Stabilità della Consistenza o più alte. Se riuscirai a fare ciò, riceverai un’incredibile ricompensa!” sollevò la mano e puntò il dito contro Meng Hao.


Immediatamente un’informazione apparve nella mente di Meng Hao e lui seppe come aprire l’ingresso dell’area di meditazione.


“Ragazzo, sei il mio unico erede della Setta dell’Affidabilità. Non farti uccidere. Se morirai, troverò una concubina da seppellire con te… Mi… Mi da fastidio dover…” La sua voce continuava a riecheggiare, ma il corpo si era dissipato. Non era rimasta nemmeno un’ombra.


Meng Hao rimase con lo sguardo perso nel vuoto prima di riprendersi. A quel punto si rese conto che tutto ciò che era successo era un tentativo di Patriarca Affidabilità per spaventare i forestieri.


“Quindi non ha ucciso quelle persone… Ma cos'è successo alla lancia che aveva intenzione di darmi?”
                                


                                



