---
title: Capitolo 435 - Pelosone Spiffera Tutto!
pubDate: 2025-03-17T11:17:34.913Z
tags:
    - issth
---


"È qui che vive il tuo Maestro?" chiese Zhou Ye, con un sorriso calmo all'interno del meteorite. La sua espressione era altezzosa ai massimi livelli, come se ai suoi occhi tutti gli esseri viventi non fossero altro che insetti, e fossero poche le cose in grado di attirare la sua attenzione.


I suoi occhi in seguito balenarono verso Gu La.


"Un Dominatore di Demoni di classe 7? Probabilmente è questo il tuo Maestro". Con un sorriso, Zhou Ye si avvicinò al Lupo Bianco debole e morente, poi scosse la testa.


Era circondato da più di diecimila ragni, i quali circondavano tutto il suo corpo e oscuravano addirittura il cielo. Si diffuse un'aura impressionante, in particolare dai 32 ragni giganti che continuavano ad emanare delle ondate paragonabili allo stadio iniziale dell'Anima Nascente, le quali portarono le aure presenti nella zona a cambiare.


Gu La iniziò a respirare in modo affannoso quando guardò fisso la scena. Quando i suoi occhi si posarono su Zhou Ye, sussultò. Non fu molto difficile identificare quell'uomo. Visto il potere che emanava, se non fosse stato un Grande Dominatore di Demoni, allora di sicuro era un Dominatore di Demoni di classe 9.


"Restare con un Dominatore di Demoni di classe 7 come quello non è paragonabile al seguire me", disse Zhou Ye con gli occhi che tremolavano per il disprezzo. Agitò la mano destra e uno dei ragni grosso trecento metri subito volò versò Gu la, sprigionando istinto omicida mentre si avvicinava a lui.


"Prima di tutto eliminerò il tuo Maestro", disse Zhou Ye con freddezza, "poi userò il suo sangue per rompere il tuo legame. D'ora in poi, tu starai con me".


Non appena le parole lasciarono la sua bocca, il ragno di trecento metri piombò su Gu La. Quando ciò avvenne...


Dalla nebbia riecheggiò all'improvviso una risatina fredda. Partì molto debole, ma in un batter d'occhio si trasformò in qualcosa simile a un tuono. Poi cominciò ad emanare delle onde invisibili che sfrecciarono verso il ragno in arrivo.


Questo ragno gigante, il cui potere era simile allo stadio iniziale dell'Anima Nascente, cominciò subito a tremare. Lanciò un grido disperato e poi, incredibilmente, batté in ritirata. Prima che potesse muoversi di più di una manciata di metri, però, iniziò a tremare in modo così violento che il suo corpo esplose in mille pezzi.


Un semplice suono aveva fatto disintegrare un ragno di trecento metri. L'espressione sul volto di Zhou Ye cambiò completamente, pervasa da un severo stupore.


Al contempo, la sagoma di Meng Hao lentamente divenne visibile mentre questi emerse dalle nebbie tumultuose. Il suo passo era lento, ma, mentre camminava, le nebbie ribollirono, facendo quasi sembrare che fosse stato ricoperto dal tutto. La sua aura potente si levò ai Cieli.


Dopo aver ottenuto due tatuaggi di totem, la base di Coltivazione di Meng Hao era abbastanza forte da scontrarsi con lo stadio dell'Anima Nascente, ma di sicuro non così forte da poter uccidere un Coltivatore allo stadio iniziale dell'Anima Nascente con un sol colpo. Purtroppo per il ragno, si trattava di un neo demone, non di un Coltivatore!


Come Sigillatore del Demone, Meng Hao aveva una capacità innata di fare pressione sui neo demoni. Questa era una tecnica che era riuscito a padroneggiare nei mesi passati in cui aveva preso il comando di tutti i neo demoni nella sua borsa da trasporto.


Meng Hao aveva deciso di chiamarla... Pressione Demoniaca!


Ora che poteva usare la Pressione Demoniaca, Meng Hao non più era un Grande Dominatore di Demoni solo di nome!


Quando si avvicinò, il volto di Zhou Ye tremolò ancora. Senza nemmeno rendersene conto, questi indietreggiò di alcuni passi. I più di diecimila ragni attorno a lui cominciarono a tremare. Era come se, per loro, Meng Hao fosse il neo demone più potente del mondo. Oltre a tremare, alcuni di loro lanciarono anche delle urla disperate.


"Grande Dominatore di Demoni!!". Zhou Ye stava ansimando quando vide la reazione dei neo demoni attorno a lui. La sua mente fu pervasa da un brusio, una sensazione che aveva vissuto in precedenza solo quando aveva incontrato i Grandi Dominatori di Demoni nella sua Tribù.


Nonostante l'espressione sul suo volto fosse cambiata, Zhou Ye disse bruscamente: "Beh, che problema c'è se tu sei un Grande Dominatore di Demoni? Quanti neo demoni hai, tu..."


Prima che potesse terminare la sua frase, si poterono udire dei ronzii dalla nebbia nera alle spalle di Meng Hao, quando comparvero circa mille zanzare verdi.


Ciascuna zanzara era lunga quasi tre metri e aveva la bocca lunga e affilata. I corpi di queste erano ricoperti da una pelliccia ispida, e parvero essere cattive come nessun altro quando oscurarono il cielo.


"Demoni Zanzara!!" sussultò Zhou Ye strabuzzando gli occhi. Delle creature simili erano rare nel Deserto Occidentale. Infatti, in tutta la sua vita, Zhou Ye ne aveva visti appena dieci in tutto. Non solo avevano la capacità spaventosa di prosciugare il sangue dai corpi di creature molto più grandi di loro, ma, ancora più scioccante, erano velenosissimi!


A dire il vero, per certi aspetti il loro veleno non era un vero e proprio veleno, ma una piaga!


Questi Demoni Zanzara erano incredibilmente potenti e divini, e il fatto scioccante che ce ne fossero più di mille portò Zhou Ye a respirare con affanno.


Nello stesso momento, i diecimila ragni presenti nella zona cominciarono a gridare, e alcuni di loro caddero addirittura al suolo, senza osare muoversi.


Dietro i diecimila Demoni Zanzara comparve una luce nera. All'interno della luce nera c'erano innumerevoli corvi neri che volavano nell'aria. I loro occhi emanavano un bagliore rosso impressionante.


"Quelli sono... Demoni Corvo!". Ancora una volta, la testa di Zhou Ye fu pervasa da un ronzio. Dei corvi come quelli non erano comuni nel Deserto Occidentale. Più spaventose di qualsiasi altra cosa erano le leggende su di loro. Presumibilmente, questi Demoni Corvo aveano un qualche legame con la morte! Secondo i racconti... potevano riportare in vita le persone morte!


Alcuni dei ragni vicino a Zhou Ye in questo momento stavano ignorando tutti i suoi ordini. Si accasciarono al suolo, e non osarono muovere nemmeno un muscolo.


Poi, alle spalle di Meng Hao comparvero degli altri neo demoni. Ciascuno di questi fece tentennare l'espressione sul volto di Zhou Ye. Quando comparve il coccodrillo rosso, Zhou Ye sussultò e il suo volto fu pervaso da uno stupore senza precedenti.


"Il Demone Coccodrillo Incandescente! Quello è... un neo demone dell'antichità, un Demone Coccodrillo Incandescente! Questo nasce al livello 8 nelle profondità dei vulcani!"


Dopodiché, strisciò fuori una lucertola gigante. Non appena comparve, liberò un ruggito acuto che fece rapprendere la nebbia nera che li circondava e poi fece sì che questa la risucchiasse.


"Quello... quello... è un altro neo demone antico! La Lucertola che Annienta i Cieli!!". A Zhou Ye stava tremando tutto il corpo. A questo punto, ciascuno dei suoi ragni era spaventato a morte. Anche i ragni grandi di trecento metri stavano tremando e si prostravano, senza osare muoversi.


"Chi... ma chi sono riuscito a provocare...? Un Grande Dominatore di Demoni con così tanti neo demoni spaventosi... Maledizione, nemmeno i Grandi Dominatori di Demoni che si trovavano nella Tribù avevano dei neo demoni paragonabili a questi!"


Il volto di Zhou Ye era cinereo quando disse: "Signore..."


Prima che potesse finire, Meng Hao, con il volto impassibile, balenò in avanti ad una velocità in credibile per comparire accanto a Pelosone.


Ignorando del tutto Zhou Ye, Meng Hao si accovacciò e accarezzò delicatamente il dorso di Pelosone. Nel farlo, il veleno svanì completamente dal suo corpo. Dopo lo spazio di qualche respiro, Pelosone era tornato del tutto alla normalità. Si alzò in piedi e lanciò dei guaiti mentre massaggiò Meng Hao con il suo enorme capo.


"Capisco" disse Meng Hao, annuendo. Poi indicò con il dito, facendo esplodere all'istante uno dei ragni lunghi trecento metri nelle vicinanze. Poi ne indicò un altro. Anche questo esplose.


Uno dopo l'altro, Meng Hao uccise sei dei ragni lunghi trecento metri. Si trattava di quelli che avevano ferito Pelosone. Ora non erano altro che cenere che fluttuava nel vento.


"C'è dell'altro?" chiese Meng Hao osservando Pelosone. Pelosone annuì e lanciò degli altri guaiti.


Al vedere ciò, la mente di Zhou Ye si intorpidì. Ora era spaventato a morte.


"Io provengo dalla Tribù dei Cinque Veleni, io...". Proprio quando iniziò a parlare, d'un tratto Meng Hao lo guardò.


Meng Hao fece dei passi in avanti e, in un batter d'occhio, si trovò davanti al meteorite di Zhou Ye. Distese il braccio e vi tirò delicatamente uno schiaffo.


Lo schiaffo portò l'aria ad essere pervasa da un boato. Il meteorite rotolò all'indietro, emettendo allo stesso tempo degli scricchiolii. La sua superficie venne ricoperta da delle enormi aperture. Sebbene non andò in frantumi, ora sulla sua superficie divenne ben visibile l'impronta profonda di un palmo.


“Hmph”, disse Meng Hao, con gli occhi che brillavano.


A Zhou Ye stavano girando testa e cuore, e dalla sua bocca usciva del sangue. I suoi occhi erano carichi di incredulità e stupore assoluto. Questo meteorite era un tesoro prezioso dei Dominatori di Demoni della sua Tribù. I Dominatori di Demoni del Deserto Occidentale sembravano forti poiché potevano controllare delle enormi quantità di neo demoni; tuttavia, avevano una debolezza fatale.


La debolezza era il fatto che quei Dominatori di Demoni di solito non disponevano di una base di Coltivazione potente!


A causa di quella debolezza, potevano essere uccisi con facilità. Questo era il motivo per cui i Dominatori di Demoni del Deserto Occidentale stavano molto attenti a proteggere sé stessi. Questo meteorite era proprio un tesoro prezioso di questo tipo, in grado di resistere ad un attacco dallo stadio iniziale dell'Anima Nascente senza subire danni.


Tuttavia... Zhou Ye aveva appena percepito chiaramente che il suo tesoro prezioso aveva subito delle crepe. Questo poteva significare solo una cosa. Questo Grande Dominatore di Demoni aveva una base di Coltivazione all'Anima Nascente!


"I Grandi Dominatori di Demoni nella mia tribù si trovano solo al grande cerchio della Formazione del Nucleo. I Grandi Dominatori di Demoni che hanno basi di Coltivazione all'Anima Nascente... sono quasi del tutto invincibili!! Sono rari nel Deserto Occidentale e le loro arti segrete dei Dominatore di Demoni sono in grado di evocare dei neo demoni alla Recisione dello Spirito!!". Zhou Ye era così spaventato che tutto il suo corpo stava tremando. Lanciò un urlo quando spinse il suo meteorite per andare ancora più veloce. Era chiaro che stesse pianificando di fuggire.


A questo punto i membri dell'Alleanza delle Cinque Tribù, compresi gli eccentrici all'Anima Nascente, erano arrivati sulla scena. Vedendo tutto quello che era accaduto, sussultarono. Sapevano che Meng Hao era forte, e avevano previsto che se avessero unito tutti le forze se fosse stato necessario sarebbero riusciti a fermarlo. Ora, erano sconvolti e i loro cuori furono pervasi dall'inquietudine quando si resero conto che il loro mancato intervento precedente aveva fatto sì che il Lupo Bianco e il Gigante Selvatico venissero feriti.


Prima ancora che potessero iniziare a pensare a come rimediare alle loro azioni, il corpo di Meng Hao sfrecciò in avanti verso Zhou Ye. La sua mano destra formò un pugno, il quale colpì. Nell'aria si diffuse un'esplosione e sul meteorite comparvero più crepe.


"Anziano, ti prego di risparmiarmi! Signore, ogni cosa accaduta poco fa è stata un incidente, un'incomprensione..."


Dei boati impressionanti si diffusero nell'aria quando Meng Hao colpì con il pugno per tre volte di fila. Alla fine, si poté udire un rumore come di rottura quando il meteorite si frantumò in mille pezzi. Zhou Ye era pallido in volto e non riusciva a fuggire. Meng Hao allungò le braccia e lo afferrò al collo.


Poi tornò a guardare Pelosone. "Era questo braccio?", chiese.


Pelosone annuì, liberando altri guaiti quando si ricordò dell'umiliazione che aveva subito.


Meng Hao annuì e afferrò con forza Zhou Ye, il quale lanciò un grido agghiacciante quando il braccio venne strappato dal suo corpo e trasformato in un alone di sangue. Meng Hao aveva la stessa espressione di sempre quando librò lì, a mezz'aria. Era proprio sul punto di liberare Zhou Ye quando, improvvisamente, notò il Gigante Selvatico, Peloso numero 2 e gli altri che al momento erano legati e feriti all'interno delle ragnatele.


Al vedere ciò, nei suoi occhi comparve una luce fredda. D'un tratto serrò i pugni. Si poté udire uno scricchiolio quando il collo di Zhou Ye venne frantumato all'istante. I suoi occhi si spalancarono, era morto.


Meng Hao liberò Zhou Ye e poi si voltò per affrontare gli eccentrici all'Anima Nascente dell'Alleanza delle Cinque Tribù.


"Beh, salve", disse.
                                



