---
title: Capitolo 46 - Le Tre Lance
pubDate: 2025-03-17T11:17:34.761Z
tags:
    - issth
---


Meng Hao era già stato alcune volte nella Contea di Yunkai. Solitamente vi si recava quando gli servivano penne, inchiostro, carta e pietre per l'inchiostro. Forse poiché la ricchezza del villaggio sollecitava la richiesta di abbellimenti colti, il prezzo degli articoli per scrivere era inferiore alla media.


Anche se erano passati tre anni, sembrava che nulla fosse cambiato. Mentre camminava per le strade, Meng Hao non poté fare a meno di notare che all'esterno di molti negozi era appesa una lanterna, su cui campeggiava il nome "Li", scritto in caratteri chiari.


Da quello che diceva Ciccio, suo padre era la persona più ricca di Yunkai e possedeva circa metà della provincia. E non aveva il controllo solo della terra, ma anche degli affari, e le sue attività erano tutte segnate dal nome "Li".


Chiedendo in giro, fu capace d’individuare la posizione della casa di Ciccio e si avviò in quella direzione. Il sole iniziava a tramontare oltre l'orizzonte, tingendo il cielo di nero e coprendo la terra di una morbida penombra.


Non gli ci volle molto per raggiungere l'estremità orientale della Contea di Yunkai, dove vide un'enorme tenuta, coperta da una vera e propria foresta di palazzi imponenti. Sopra la porta principale, presidiata da alcuni servitori, campeggiava un'iscrizione: "Villa Li". Dall'interno proveniva il suono vivace di canti e danze.


Meng Hao scattò e in un attimo fu dentro.


La villa era grande e aveva un cortile interno in cui cantanti e ballerini stavano facendo uno spettacolo. Meng Hao avvistò un uomo di mezza età incredibilmente grasso, avvolto in una tunica lussuosa. Assomigliava spudoratamente a Ciccio. Ovviamente non poteva essere che il padre. Accanto a lui sedeva un uomo dall'espressione prudente.


Sembrava estremamente arrogante e indossava indumenti costosi, ma anche così appariva piuttosto debole, consumato dal troppo vino e donne. Teneva in mano  una coppa di vino e un'espressione indecente gli balenò sul volto mentre osservava i cantanti e i ballerini.


"Non ci siamo ancora?" chiese il giovane uomo, accigliandosi. La sua voce era allo stesso tempo fredda e annoiata.


"Manca poco, manca poco" rispose il padre di Ciccio, estremamente imbarazzato, ma sforzandosi di esibire un sorriso ossequioso. "Giovane Lord Zhao, per favore aspettate un altro po'. Mia nuora tende a essere piuttosto lenta". Non appena ebbe pronunciato queste parole, in lontananza apparvero diverse ancelle. Dietro di loro camminava una giovane donna. Indossava un abito lungo e diafano e i suoi capelli erano trattenuti da alcune forcine a forma di fenice. Emanava purezza e bellezza, eppure il suo sguardo era spaventato. Mentre si avvicinava sembrò rabbrividire come se fosse stata infreddolita.


"Padre..." salutò non appena fu abbastanza vicina, inchinandosi.


"Xiang'er, questo è il giovane Lord della casa di Zhao, della Contea di Yunhai" disse dolcemente il padre di Ciccio. "Perché non brindi alla sua salute?" propose, con uno sguardo di scusa. Anche se suo figlio era sparito da anni, lei continuava ad aspettarlo, senza mai lamentarsi, e trattava il suocero con estrema devozione filiale.


"Salute a voi, giovane Lord Zhao" disse dolcemente la giovane, abbassando il capo. Era spaventata, ma anche consapevole del fatto che la sua famiglia non si trovasse in una buona posizione al momento. Sollevò la brocca del vino e ne versò un po' in una coppa, che gli porse con entrambe le mani.


Lui la osservò, con gli occhi che brillavano. Deglutì rumorosamente. La ragazza era incredibilmente bella e, dentro di sé, era già pronto a creare qualche problema. Un sorriso lascivo gli apparve sul volto. Accettò il vino e tentò di afferrarle la mano, ma la giovane indietreggiò, spaventata, lasciando cadere la coppa sul pavimento.


"Come osi!?" gridò il giovane Lord Zhao, con gli occhi fiammeggianti. Saltò sul tavolo, spargendo cibo e vino in tutte le direzioni e puntò il dito contro il padre di Ciccio. "Ascoltatemi, Li Dafu. Mio fratello minore è tornato e ora è un Immortale. Vuole i vostri possedimenti, non le vostre vite. Mi facevate pietà e gli ho parlato con gentilezza di voi, ma ora mi umiliate così?!"


"Giovane Lord Zhao, è stato..." Il padre di Ciccio tentò precipitosamente di scusarsi.


"Tacete, maledizione! Lasciate che vi dica una cosa, non finisce qui! Se sapete decidere cos'è meglio per voi, concedete che vostra nuora passi la notte con me. Se sarò soddisfatto, parlerò ancora bene di voi a mio fratello minore..." rise freddamente, con gli occhi fissi sulla giovane, che era sbiancata. Uno sguardo lascivo gli apparve di nuovo sul volto.


Il padre di Ciccio era cinereo. All'inizio il giovane aveva parlato solo di un brindisi e lui aveva acconsentito. Ma questo era troppo. Digrignò i denti. Suo figlio era scomparso e lui non era nemmeno in grado di proteggere la sua stessa nuora. Che senso aveva allora vivere?


"Andatevene!” ruggì “Fuori di qui! Uomini, portatelo fuori! Anche se la famiglia Li andrà in bancarotta, non tollererò gli insulti della famiglia Zhao!"


"Impressionante" lo schernì il giovane. Si girò e se ne andò, con la voglia di uccidere dipinta sul volto.


Guardando il banchetto che veniva sparecchiato, la giovane si morse le labbra, mentre le lacrime le colavano lungo le guance. Abbassò il capo e sembrò sul punto di dire qualcosa.


"Non preoccuparti di ciò,” le disse tranquillo il padre di Ciccio “c'è ancora giustizia in questo mondo. Per favore, riportate la giovane signora nelle sue stanze". I servitori arrivarono per scortare la giovane. Tutto taceva. Il padre di Ciccio iniziò a tremare. Barcollò, sembrando improvvisamente più anziano.


Poi scosse la testa e iniziò a camminare. Dopo poco raggiunse un edificio. Spinse la porta aperta e vi entrò. Era una stanza lussuosa, ma sarebbe stata ancora più bella se ogni cosa non fosse stata coperta da segni di morsi.


"Fugui, dove sei?" mormorò il padre di Ciccio dopo essersi seduto su una sedia. "Perché non sei tornato?" Sembrava ancora più vecchio di prima. Strofinò delicatamente il segno di un morso sul tavolo.


"Sta bene" dichiarò una voce, rompendo il silenzio. Il padre di Ciccio sollevò il capo, la paura ben visibile negli occhi, mentre si accorgeva che nella stanza c'era un'altra persona, in piedi vicino alla finestra. Non sapeva né da quanto fosse lì, né come avesse fatto a entrare.


Indossava una lunga tunica blu e sembrava uno studente. Altri non era che Meng Hao.


"Tu..." Li Dafu si alzò, allarmato. Indietreggiò di alcuni passi.


"Sono un amico della Setta di Li Fugui, Meng Hao, della Contea di Yunjie" Meng Hao si voltò. I suoi occhi si spostarono dai segni di morso sul davanzale, fino a posarsi su Li Dafu.


"Meng Hao!" esclamò Li Dafu, scioccato. Riconobbe quel nome. Quando aveva investigato sulla scomparsa del figlio di alcuni anni prima, aveva scoperto che nello stesso giorno erano scomparsi altri tre ragazzi. Uno di loro si chiamava Meng Hao.


"Fugui, lui..." Li Dafu iniziò a tremare, sentendo l'esitazione dentro di sé.


"Al momento non è nello Stato di Zhao, me penso che ritornerà nel giro di poco tempo" Meng Hao fece qualche passo in avanti e si accomodò su una sedia. "Ho visto cos'è successo nel cortile poco fa,” disse con calma “rimarrò qui alcuni giorni per occuparmi della faccenda". Prese un pezzo di carta e lo appoggiò sul tavolo. "Per favore, forgiatemi tre lance secondo queste indicazioni. Una lancia di ferro, una d'argento e una d'oro". Detto ciò, chiuse gli occhi.


Li Dafu esitò, ma poi annuì con il capo. A prescindere da quanto potesse sembrare assurda la situazione, preferiva credere a quello che Meng Hao gli aveva appena detto. Senza una parola, prese il foglio e si affrettò ad andarsene.


Il giovane Lord Zhao, nel frattempo, aveva lasciato la tenuta della famiglia Li e la Contea di Yunkai, con il volto cupo. Accompagnato dai suoi valletti, era tornato nella Provincia di Yunhai nel bel mezzo della notte, stringendo i denti. Mentre camminava, si schiaffeggiò con forza, in modo fosse ben visibile l'impronta della mano. Presto arrivò in un ampio cortile e l'espressione sul suo viso divenne rispettosa, timorosa persino. A voce bassa, parlò.


"Fratellino, sei sveglio?"


"Cosa succede?" chiese una voce fredda. Era piuttosto stridula, come se appartenesse a un ragazzo appena entrato nella pubertà.


"La famiglia Li non soltanto si rifiuta di ascoltare i nostri suggerimenti, ma mi ha anche umiliato. Mi hanno addirittura schiaffeggiato". Il giovane Lord Zhao tentò di sfoggiare la sua espressione più umiliata.


La porta si aprì lentamente e un giovane uscì. Sembrava avere dodici o tredici anni e indossava un abito riccamente ricamato. Aveva lineamenti finemente cesellati ed era quasi bello. Se Meng Hao fosse stato lì, avrebbe iniziato immediatamente a fare il leccapiedi. Era uno dei discepoli salvati dal Grande Anziano Ouyang il giorno in cui la Setta dell'Affidabilità era stata sciolta. Era il servitore di Meng Hao, Zhao Hai.


Aveva lo stesso sogno di Ciccio, diventare un grande proprietario terriero. Quando Ciccio era scomparso, era ritornato in quella zona e aveva iniziato a depredare le proprietà della ricche famiglie del luogo. In realtà aveva iniziato a pianificare come occuparsi di Li Dafu quando era ancora nella Setta dell'Affidabilità. Purtroppo, dopo essere tornato, aveva scoperto che la famiglia Li proibiva ai suoi membri di divulgare informazioni sui beni che possedeva.


"Sei uno stupido buono a nulla!" disse Zhao Hai con un grugnito freddo. "Pensi davvero che sia stupido come te? L'angolo del segno di quello schiaffo è sbagliato. Ovviamente ti sei colpito da solo". Un'espressione di disgusto gli apparve sul volto. Ma, quell'uomo era suo fratello maggiore. Si accigliò. "Non importa. Sto per passare di livello nella mia base di Coltivazione. Tra sette giorni verrò con te alla casa della famiglia Li". Si voltò e ritornò nella sua stanza, sbattendo la porta dietro di sé. Il giovane Lord Zhao sembrava compiaciuto. Il suo cuore s’infiammò, mentre immaginava i lamenti della giovane sotto di lui, dopo sette giorni a partire da allora.


Passarono sette giorni. Zhao Hai uscì dalla casa di Li nella Contea di Yunhai, le mani intrecciate dietro la schiena, seguito dal giovane Lord Zhao. Con loro c'era un gruppo di vassalli della famiglia. Era palese il loro intento omicida mentre si dirigevano verso la Contea di Yunkai.


Nella Contea di Yunkai, Meng Hao sedeva a gambe incrociate nella camera di Ciccio, meditando in silenzio. Verso mezzogiorno, bussarono con delicatezza alla porta. Meng Hao aprì lentamente gli occhi per vedere Li Dafu che entrava nella stanza. Dietro di lui c'erano dieci valletti della famiglia. Tre gruppi di tre persone l'uno che portavano una lancia ciascuno, una di ferro, una d'argento e una d'oro.


Una rete di linee sottili ne solcava la superficie, facendole sembrare allo stesso tempo primitive e lussuose. Meng Hao sollevò la mano e la lancia di ferro fluttuò nell'aria verso di lui. Li Dafu e i servitori guardavano a bocca spalancata, attoniti e scioccati.


La lancia di ferro era molto pesante e vedere come Meng Hao l'avesse presa da una tale distanza li aveva spaventati.


Li Dafu tremò e i sui occhi brillarono. Prima aveva solo ipotizzato che Meng Hao non fosse una persona ordinaria. Pur non fidandosi completamente di lui, aveva assecondato la richiesta delle tre lance. Ma ora, si fidava veramente della sue parole. Era chiaramente qualcuno di straordinario.


Meng Hao fece un cenno, recuperando anche la lancia d'argento e quella d'oro. Le controllò e poi le posò nella borsa da trasporto semplicemente con un cenno della mano. Al vedere ciò, i servitori caddero di peso, inginocchiandosi e inchinandosi davanti a lui, completamente scioccati.
                                


                                



