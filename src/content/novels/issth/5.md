---
title: Capitolo 5 - Questo Ragazzo non è Male!
pubDate: 2025-03-17T11:17:34.743Z
tags:
    - issth
---


“L’Istruttore Shangguan sta distribuendo gli elisir, insieme alla Sorella Anziana Xu e al Fratello Anziano Chen, due discepoli della Fazione Interna della Setta. Sono venuti tutti. Non è qualcosa che si vede tutti i giorni. Non ditemi che questa volta ci sarà una Distribuzione Individuale di Elisir?”


“Dev'essere così. Guarda, c’è anche Fratello Anziano Han Zong. È il secondo in comando nella Fazione Esterna della Setta. La sua base di Coltivazione ha raggiunto il quinto livello di Condensazione del Qi. Se riesce a raggiungere il settimo livello, diventerà automaticamente un discepolo della Fazione Interna della Setta. Peccato che il Fratello Anziano Wang Tengfei non sia qui.”


“Considerando le abilità del Fratello Anziano Wang Tengfei, non credo gli importi degli elisir medicinali. L’anno in cui si è unito alla Setta, ha suscitato un certo scalpore tra gli Anziani. Probabilmente non vuole violare il regolamento, quindi fa affidamento solo su sé stesso per entrare nella Fazione Interna della Setta. Allora ci sarà finalmente un terzo discepolo della Fazione Interna della Setta”.


“Eh eh, sarà divertente! Visto che è una Distribuzione Individuale di Elisir, ci sarà un periodo di blocco di ventiquattro ore in cui gli elisir non potranno essere usati. Ogni due ore, gli elisir brilleranno intensamente. Chiunque voglia lottare per averli potrà capire dove si trovano. Anche se trovi l’elisir e scappi, non puoi tenerlo nascosto per ventiquattro ore”.


Meng Hao ascoltava le discussioni intorno a lui. Nonostante fosse la prima volta che prendeva parte a un evento del genere, sapeva che, ogni volta che gli elisir venivano distribuiti, c’erano sempre parecchie lotte. Nelle due settimane che aveva trascorso lì, aveva assistito a molte risse e anche a qualche decesso.


Se quel giorno ci fosse stata davvero una Distribuzione Individuale di Elisir, le lotte sarebbero state ancora più violente.


Meng Hao rimase in silenzio. Visto che era solo al primo livello di Condensazione del Qi, non c’era nessuna possibilità di riuscire a mettere le mani su un elisir. Semplicemente guardando i volti avidi che lo circondavano, capiva ancora meglio cosa fosse veramente la “legge della giungla”.


“Silenzio!” tuonò l’uomo vestito d’oro. Il suo tono era freddo, mentre li osservava dalla piattaforma e anche se non aveva urlato, la sua voce riecheggiò come un boato. I Coltivatori sotto di lui erano profondamente scioccati. Le orecchie degli astanti ronzavano. Meng Hao era il più scosso di tutti e gli ci volle un po’ di tempo per riprendersi del tutto.


“Io sono Shangguan Xiu. Oggi, tutti voi che siete qui in attesa riceverete un Elisir per la Condensazione dello Spirito e mezza Pietra degli Spiriti.” Shangguan Xiu agitò la mano destra e subito centinaia di elisir medicinali e Pietre dello Spirito si sparpagliarono in tutte le direzioni. Atterrarono perfettamente di fronte a ognuno dei presenti. Meng Hao si fermò a osservare l’elisir medicinale e la Pietra dello Spirito che fluttuavano di fronte a lui. Un profumo intenso e inebriante lo investì. Era la prima volta che vedeva un elisir medicinale o una Pietra dello Spirito.


La Pietra aveva circa le dimensioni di un’unghia, era brillante e quasi traslucida. Il solo guardarla disorientava la mente.


Il suo battito accelerò. I due oggetti dovevano valere migliaia di pezzi d’oro. Senza alcuna esitazione, Meng Hao allungò il braccio e afferrò l’elisir. Stava per infilarselo in bocca e ingoiarlo quando si rese conto che nessun’altro lo stava facendo. Il suo cuore perse un battito. Abbassò lo sguardo sull'elisir che teneva in mano e notò che aveva un tenue bagliore ed era segnato da uno strano marchio.


Mentre Meng Hao osservava l’elisir, la voce di Shangguan Xiu riecheggiò ancora una volta dalla piattaforma: “C’è anche… un Elisir dello Spirito Secco”. Tra le mani teneva un elisir medicinale di colore viola.


Non appena apparve, una fragranza meravigliosa riempì l’intera piazza. Semplicemente respirandola, Meng Hao sentì che la sua energia spirituale era leggermente aumentata. Chiaramente, non era un elisir come gli altri.


“Quello è… un Elisir dello Spirito Secco!”


“È… qualcosa di così prezioso per chiunque non abbia ancora raggiunto il quinto livello di Condensazione del Qi. Non ce ne devono essere molti nella Setta, eppure eccone uno!”


“Quando quell'elisir sarà distribuito, le lotte per averlo saranno violentissime. Chissà quanta gente morirà?” La folla mormorava mentre fissava l’elisir luminoso che Shangguan Xiu teneva in mano, i volti trasfigurati dall'avidità e dal desiderio. I più eccitati erano i discepoli sul punto di passare al livello successivo della coltivazione. Respiravano a malapena.


“Originariamente l’Elisir dello Spirito Secco non doveva essere distribuito oggi. Tuttavia, ho sentito che un discepolo è stato promosso alla Fazione Esterna della Setta questo mese, ciò mi rende molto felice. Se potesse succedere ogni mese, la gloria sarebbe dietro l’angolo per la Setta dell’Affidabilità. Dono questo elisir a quel discepolo, come incoraggiamento”. Shangguan Xiu sorrise e i suoi occhi brillanti percorsero la folla fino a posarsi su Meng Hao.


Il cuore di Meng Hao iniziò a battere all'impazzata. La prima metà del breve discorso l’aveva turbato, ma non aveva avuto il tempo di reagire. Shangguan Xiu agitò la mano destra e la pillola viola apparve di fronte a lui. Prima che potesse anche solo fare un tentativo di rifiuto, la pillola si posò sulla sua mano.


A partire da quel momento, l’ingresso di Meng Hao nella Setta dell’Affidabilità fu considerato senza precedenti. Gli occhi di tutti i presenti erano fissi su di lui.


Le loro espressioni erano avide e crudeli, come se stessero meditando di farlo a pezzi. Persino l’uomo e la donna al fianco di Shangguan Xiu lo stavano fissando. La donna era visibilmente scossa, ma si affrettò a ricomporsi e a mascherare le sue emozioni con un’espressione gelida.


“Haha, un discepolo al primo livello di Condensazione del Qi ha ricevuto l’elisir. Ci saranno molte lotte questa volta. Questo ragazzo sarà il nemico pubblico numero uno”.


“È già morto. L’ultima volta che c’è stata una Distribuzione Individuale di Elisir, il ragazzo che a cui era stato donato era al secondo livello di Condensazione del Qi. Ha esitato un secondo di troppo e il Fratello Anziano Zhao Wugang l’ha trascinato con furia nell'Area Pubblica e gli ha staccato la testa”.


I commenti arrabbiati risuonavano nella piazza e molti discepoli al secondo e terzo livello di Condensazione del Qi, pur consapevoli del pericolo, lo guardavano avidi. Dato che la base di Coltivazione di colui che aveva ricevuto l’elisir era così bassa, si sentivano in qualche modo autorizzati a prenderlo.


Meng Hao sudava freddo. Voleva lanciare l’elisir lontano, ma scoprì che era in qualche modo attaccato alla sua mano, rendendo vano ogni tentativo di liberarsene. Tutto intorno, occhi bramosi erano minacciosamente fissi su di lui e, all'improvviso, poté sentire il respiro della morte su di lui. Alcuni discepoli iniziarono ad avvicinarsi lentamente, espressioni omicide dipinte sui loro volti.


“Giovane Fratello, perché non mi dai l’elisir? Se non lo farai, ti darò una bella lezione.”


“Se non la dai a me, il prossimo anno in questo stesso giorno si ricorderà l’anniversario della tua morte.”


I minacciosi mormorii lo colpivano come un vento gelido che soffiava da ogni lato.


Nel mentre, due anziani uomini sedevano a gambe incrociate sulla cima di uno dei picchi vicini, sorridendo mentre commentavano ciò che succedeva nella Piazza della Fazione Esterna della Setta.


“Maestro Shangguan non presta attenzione ai dettagli. Dare l’elisir a un novellino appena entrato nella Setta… equivale a condannarlo a morte certa. Pare che la Setta dell’Affidabilità stia per perdere un altro discepolo.”


“Questa volta la lotta non sarà per nulla interessante. Scommetto che non appena la nebbia che li blocca si sarà dissipata, il ragazzo cederà l’elisir.”


Non appena il secondo uomo ebbe finito di parlare, le nove statue colorate dei draghi che circondavano la piazza iniziarono a sbiadire. Nel tempo di appena dieci respiri, avrebbero perso tutto il colore. A quel punto, la nebbia sarebbe scomparsa.


Il cuore di Meng Hao cominciò a battere forte. Non serviva che qualcuno gli spiegasse cosa sarebbe successo non appena i pilastri luminosi fossero tornati scuri. La piazza sarebbe diventata un mattatoio. Anche se avesse lanciato lontano l’elisir, avrebbe solo fatto infuriare gli altri discepoli ancora di più di quanto già non fossero.


“Perché… Perché questo elisir è stato dato proprio a me?” si chiese Meng Hao, sudando. La sua mente iniziò a lavorare velocemente. Se non si fosse liberato dell’elisir, sarebbe morto; se l’avesse gettato via, tutti l’avrebbero odiato. Cercando un modo di mettere a frutto i suoi tre anni di studi, lo sguardo gli cadde sui pilastri che sbiadivano e, dopo, su Shangguan Xiu, ritto sulla piattaforma, immerso nella nebbia colorata, che si preparava per andarsene. In quel momento critico, gli venne un’ispirazione.


Fece un passo avanti e si schiarì la voce: “Questo discepolo ha qualcosa da dire”.


"Arrivare nella Setta dell’Affidabilità e fare esperienza delle meraviglie di vivere tra gli Immortali è stato un grande colpo di fortuna. Questo discepolo vorrebbe quindi ringraziare l’unica persona che ha reso possibile tutto ciò.
Questo discepolo ha atteso giorno e notte per avere un’altra opportunità di posare gli occhi su di lei, per ringraziarla di persona. E oggi, finalmente, quest’opportunità mi è stata concessa”. Parlava sempre più velocemente e, quindi, Shangguan Xiu lo osservava scioccato, ritardando la sua partenza.


“Questa persona è la Sorella Anziana Xu. Sorella Anziana Xu, questo Giovane Fratello ti è estremamente grato per ciò che hai fatto e davvero non sa cosa fare per estinguere il suo debito con te. Voglio offrirti questo elisir in segno della mia gratitudine per avermi dato un nuovo posto in cui vivere”. Meng Hao sollevò la mano destra, offrendole l’elisir.


Shangguan Xiu era attonito, chiaramente mai avrebbe immaginato che Meng Hao avrebbe fatto una cosa simile. Una strana espressione gli comparve sul volto e lentamente sorrise. Ritta al suo fianco, avvolta nella sua tunica argento, Sorella Xu lo fissava, ugualmente scioccata. Era pur sempre fredda e distaccata, ma qualcosa nella sua espressione era mutato. La sua base di Coltivazione era al settimo livello di Condensazione del Qi, quindi l’Elisir dello Spirito Secco non le sarebbe stato molto d’aiuto. Nonostante ciò, tale elisir era piuttosto raro e non facile da ottenere nemmeno per lei, un membro della Fazione Interna della Setta. Se avesse preso l’elisir e l’avesse unito con alcuni altri elisir, avrebbe potuto crearne uno che valesse almeno cinque volte tanto quelli normali. Per un attimo lei non poté fare altro che palpitare dal fervore.


In quel momento, anche l’uomo con la tunica argento e l’espressione indifferente abbassò lo sguardo su Meng Hao.


Nessuno fiatava. I Coltivatori che avevano iniziato ad avanzare contro Meng Hao si erano fermati improvvisamente, con delle strane espressioni sul viso. Lo fissavano confusi.


Dopo un breve silenzio, si levarono le proteste.


“Puoi fare questo…?”


“Consegnare un elisir medicinale a un discepolo della Fazione Interna della Setta di fronte a tutta questa gente… chi oserebbe lottare per l’elisir ora? Sarebbe come mettersi contro la Fazione Interna della Setta.”


“Che idea semplice! Come può non essermi mai venuta in mente? Maledizione, maledizione!”


“Quel maledetto… Non posso credere di non averlo fatto io quella volta che è toccato a me. Ero messo così male che sono stato costretto a letto per tre mesi.”


Tutti coloro che osservavano Meng Hao sembravano avere idee contrastanti su quello che era appena successo. Era difficile sapere cosa fosse successo nelle epoche passate, ma i Coltivatori lì presenti non avevano mai visto qualcuno sbarazzarsi di un elisir in quella maniera. Da quel momento, Meng Hao si era guadagnato un posto nei ricordi di tutti.


I pilastri con le incisioni dei draghi erano completamente sbiaditi. L’elisir giaceva sul palmo aperto di Meng Hao, eppure nessuno osava muoversi. Era sicuramente uno spettacolo raro a cui assistere nella Setta dell’Affidabilità.


L’espressione di Sorella Xu era tornata normale. Senza esitazione, agitò velocemente la mano destra verso il basso e l’elisir fluttuò verso di lei. Vedendo l’elisir allontanarsi, Meng Hao sospirò dentro di sé. In ogni caso era consapevole che, nella sua situazione, non gli avrebbe portato nulla di buono. Attorno a lui, tutti sospirarono, arrabbiati. Ma, non appena pensavano alla Sorella Anziana Xu, ogni traccia di rabbia svaniva.


Sorella Xu esitò per un attimo. Considerando il suo stato di discepolo della Fazione Interna della Setta, sarebbe stato sconveniente prendere qualcosa di così prezioso da un discepolo della Fazione Esterna della Setta e non offrire nulla in cambio.


Rimase in silenzio per un attimo, poi disse: “Anni fa, quando facevo parte della Fazione Esterna della Setta, mi fu conferita la Grotta dell’Immortale. Te la concedo in prestito, perché tu possa viverci”. Recuperò la borsa dei suoi averi e ne estrasse un contenitore di giada. Lo fece fluttuare verso Meng Hao, che l’afferrò.


“La Grotta dell’Immortale della Sorella Anziana Xu… Quel ragazzo è davvero fortunato. Dicono che ci sia moltissima energia spirituale lì dentro, più che in qualunque altro posto nella Setta”.


“La Sorella Anziana Xu ha detto che gliela sta prestando, ma ovviamente gliela sta regalando. Ha usato la parola prestare perché la gente non si facesse strane idee. Quel ragazzo ha fatto davvero la cosa giusta dandole l’elisir”.


“Maledizione, avrei voluto pensarci io quella volta.”


Nel frattempo, sulla cima del monte fuori dalla Fazione Esterna della Setta sedevano ancora i due uomini vestiti di grigio che avevano assistito a tutto l’avvenimento. Erano alti e imponenti, gli occhi luminosi di ammirazione. Risero di cuore.


“Il ragazzo è interessante. È appena entrato nella Setta, ma ha già capito che deve trovare qualcuno su cui fare affidamento. Ha sicuramente un istinto innato… Molto bene, splendido. Comprende il vero significato della Setta dell’Affidabilità. Questo ragazzo non è male. Non è per niente male!”
                                


                                



