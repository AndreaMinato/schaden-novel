---
title: Capitolo 513 – Totem di Sangue!
pubDate: 2025-03-17T11:17:34.927Z
tags:
    - issth
---


Non appena aveva posato gli occhi sull'alleanza delle venti Tribù bandite, Meng Hao aveva compreso che in quest'ultima battaglia, nonostante l'insuperabile valore marziale delle Tribù della Divinità del Corvo e del Drago Nero, alla fine sarebbero stati sconfitti.


C'erano semplicemente troppi Coltivatori nelle Tribù bandite.


Anche se per qualche miracolo i diecimila e più membri della Divinità del Corvo non fossero morti e alcune centinaia fossero riuscite a entrare nelle Terre Nere, a quel punto non sarebbero più stati una Tribù.


D'altro canto, se la Tribù fosse stata in grado di continuare con la maggior parte della sua forza, una volta entrata nelle Terre Nere si sarebbe potuta unire alla Chiesa della Luce Dorata. Allora sarebbero stati una forza potente e perciò in grado di mantenere la propria autostima e andare avanti.


Quello era esattamente il risultato che Meng Hao sperava; e c'era solo un modo per farlo succedere... Quel metodo non aveva niente a che fare con la forza o la debolezza della base di Coltivazione, nulla a che spartire con la forza dei numeri. No, Meng Hao sapeva che nel Deserto Occidentale... c'era solo una cosa che poteva essere considerata la fonte del vero potere.


La sua più grande forza non risiedeva nei totem dei cinque elementi e neppure nella base di Coltivazione o negli oggetti magici. Persone che lo superavano in questi termini non erano rare; anche la sua posizione come Sacro Antenato totemico non contava molto.


Il suo Clone di Sangue era forte, ma come poteva fronteggiare 200.000 Coltivatori?


La Lancia Demoniaca era soverchiante, ma ne aveva solo una!


Meng Hao sapeva che il suo vantaggio più forte, il potere più forte su cui poteva contare, era la sua identità di Sigillatore del Demone. Nelle grandi terre del Deserto Occidentale, il fatto che Meng Hao fosse un Sigillatore del Demone significava che poteva condensare e manipolare un infinito Qi Demoniaco.


Poteva provocare grandi cambiamenti nei neo-demoni, renderli molto più potenti di se stesso. Poteva controllarli e usarli per compiere azioni che da solo non avrebbe potuto.


Quello era il suo più grande vantaggio. Era anche il motivo per cui la Tribù della Divinità del Corvo era stata in grado di lasciare la regione Settentrionale e viaggiare fino a qui.


Perciò... era apparso l'Esotico Fiore del Cuore Demoniaco. Uccidere i Sacri Antenati totemici e gli Anziani all'Anima Nascente era secondario al suo vero obbiettivo. Mentre tutti gli prestavano attenzione, gli serviva una breve pausa dallo scontro, solo quattro o cinque respiri di tempo mentre veniva circondato.


Quel piccolo quantitativo di tempo era cruciale. Per assicurare il successo, doveva assicurarsi che i cento o giù di lì Dominatori delle Tribù alleate perdessero il controllo dei loro neo-demoni. In quel modo Meng Hao poteva eseguire perfettamente il suo piano.


Questa era la ragione per cui aveva estratto l'Esotico Fiore del Cuore Demoniaco!


Il suo obbiettivo non era causare confusione tra i Coltivatori ordinari, né disorientare gli esperti all'Anima Nascente. Invece... aveva preso di mira il centinaio di Dominatori nascosti nelle loro orde di neo-demoni. Questi erano Coltivatori che in apparenza, sin dall'inizio, erano stati ignorati da Meng Hao, come se non se ne curasse per nulla.


E in questo momento, aveva ottenuto il suo scopo.


800.000 neo-demoni fecero tremare il cielo e la terra, scuotendo completamente il campo di battaglia. L'Alleanza della Corte Celeste era esterrefatta, così come tutti gli altri Coltivatori del Deserto Occidentale che stavano guardando.


I neo-demoni caricarono all'istante verso i 100.000 sbalorditi membri delle Tribù bandite.


Quest'ultima battaglia era destinata a essere piena di difficoltà e pioggia di sangue. Un qualcosa che non era mai avvenuto nel corso della storia del Deserto Occidentale; tutti in cima al Forte del Cancello Nero guardavano in silenzio, persino i quattro flussi di Senso Divino provenienti dai Patriarchi alla Recisione dello Spirito.


Mentre gli 800.000 neo-demoni chiudevano le distanze, gli occhi dei 100.000 banditi divennero rossi. Anche loro caricarono, ululando: “Uccideteli!!”


Allo stesso tempo, tutti i Sacri Antenati e tutti i Coltivatori all'Anima Nascente si gettarono in avanti, trasformandosi in qualcosa simile a frecce affilate e penetrando l'orda di neo-demoni alla volta di Meng Hao.


“Uccidete Meng Hao e l'orda di neo-demoni collasserà!!” Nel momento critico, i Grandi Padri delle venti Tribù ruggirono, condensando il picco di potere che esisteva sul campo di battaglia mentre sfrecciavano contro Meng Hao, che si trovava all'interno dell'orda e si guardava attorno con occhi gelidi. Grida miserabili risuonavano costantemente mentre i Coltivatori venivano fatti a pezzi dai neo-demoni.


In questo momento, Meng Hao riusciva a percepire l'intensa efferatezza della guerra. Non era esagerato dire che il mondo che aveva di fronte fosse inondato dal rosso.


E quel rosso era sangue. Il sangue dei neo-demoni e il sangue dei Coltivatori. La terra era diventata rossa, così rossa che neanche la pioggia viola che cadeva riusciva a lavarla via.


Questo era un vero massacro!


L'enorme numero di neo-demoni dell'orda era tale che sebbene morissero costantemente, ce ne erano sempre altri ad attaccare i Coltivatori delle Tribù di banditi. Grida da far gelare il sangue riempivano l'aria mentre le morti si intensificavano. In questo esatto momento, era come se le fonti gialle degli inferi fossero diventate completamente rosse.


“Sangue...” pensò Meng Hao mentre guardava il terreno in basso. All'improvviso, raggiunse un nuovo frammento d'illuminazione. Il sangue... era anch'esso acqua, corretto? Era un tipo di acqua che conteneva vita; era infatti la fonte della forza vitale.


Avere del sangue non significava necessariamente essere vivi, ma senza di esso, sicuramente non potevi esserlo.


“Sembra che io sia vincolato al sangue dal Karma. L'Eredità dell'Immortale di Sangue, tutti i massacri che sono risultati dal mio praticare la Coltivazione... il Sangue, è anche un tipo di totem.


D'altro canto, cosa sono i totem? I totem... non sono una manifestazione della mia volontà e dell'illuminazione. No, sono un potere delle Nove Montagne e dei Nove Mari. Sono un seme di potere!!”


Mormorando tra sé, chiuse gli occhi, ignorando i potenti esperti dell'alleanza di banditi che si stavano scatenando cercando di raggiungerlo e ucciderlo. Mentre si avvicinavano, i neo-demoni cercavano di bloccare il passo, risultando nello spargimento di altro sangue.


Fu in quel momento che, all'improvviso, i membri della Tribù della Divinità del Corvo avanzarono assieme alla formazione magica. La nebbia ribollì e il suono della corsa echeggiò; al suo interno si potevano vedere delle enormi figure dorate che caricarono per scendere in battaglia.


Non appena la nebbia raggiunse i membri delle Tribù bandite, si udirono delle strilla miserabili.


Si udì un ululato quando l'eccitato pappagallo comparve all'improvviso a mezz'aria. Con uno starnazzo che l'intero campo di battaglia poté udire, disse: “Venite, venite. Urlate con me! Abbiate fede nel Quinto Signore, guadagnate la vita eterna! Quando il Quinto Signore appare, chi osa causare problemi...”


Non appena la voce iniziò a echeggiare dalla formazione magica di nebbia, si vide un altro banco di nebbia turbinante nelle Terre Nere. Era esattamente lo stesso in apparenza e delle voci chiare e sonore risuonavano dal suo interno. Erano colme di eccitazione e determinazione.


“Abbiate fede nel Quinto Signore, guadagnate la vita eterna! Quando il Quinto Signore appare, chi osa causare problemi! Quinto Signore, accogliamo il vostro ritorno con cuori pieni di rispetto!! Patriarca, accogliamo il vostro ritorno con cuori pieni di rispetto!!” Queste voci lasciarono gli spettatori sul parapetto del Forte del Cancello Nero a fissare allibiti. Quando la osservarono, poterono vedere che all'interno della nebbia in avvicinamento vi erano sette od ottomila enormi figure. Queste caricarono attraverso l'aria, uscendo dalle Terre Nere per entrare nel Deserto Occidentale e discendere nel campo di battaglia.


“Quello è...”


“La Chiesa della Luce Dorata!!”


“La formazione incantata della Tribù della Divinità del Corvo è esattamente la stessa di quella della Chiesa della Luce Dorata!!”


Quando la Chiesa fece la sua comparsa, fu come una lama affilata piantata nella già dispersa e malconcia alleanza di banditi. Assieme alla Tribù della Divinità del Corvo, iniziarono un massacro con le formazioni magiche che colpirono il nemico da due direzioni allo stesso tempo.


Anche i membri della grande Tribù del Drago Nero caricarono uscendo dal centro della formazione della Divinità del Corvo, dedicandosi fino alla fine al massacro sanguinario.


La battaglia era completamente a senso unico, ora. Qualsiasi posizione di superiorità delle Tribù bandite era stata completamente persa a causa degli 800.000 neo-demoni. Disperazione e terrore riempirono i loro cuori e le loro menti e mentre perdevano completamente qualsiasi volontà di combattere, l'aria si riempì delle miserabili urla.


Non di meno, il massacro continuò!


150.000. 130.000. 100.000... 80.000... 50.000!!


Non occorse molto tempo affinché i numeri delle Tribù di banditi fossero ridotti a soli 50.000 Coltivatori. Gli altri 150.000 non erano altro che cadaveri; il cui sangue fluiva trasformando l'area all'esterno del Forte del Cancello Nero in un lago di sangue!


Il puzzo della morte riempiva l'aria. Per quanto riguardava gli esperti e i Sacri Antenati dell'alleanza dei banditi, erano feriti seriamente e stavano virtualmente impazzendo mentre si aprivano la strada uccidendo i neo-demoni e avvicinandosi sempre di più a Meng Hao.


Il massacro in basso non stava, in realtà, attirando molta attenzione; gli occhi dei Coltivatori sui parapetti del Cancello Nero erano tutti concentrati sui neo-demoni che proteggevano Meng Hao, il quale fluttuava a mezz'aria.


Lui era la chiave di tutto. Se fosse morto... allora le Tribù avrebbero potuto ancora assicurarsi la vittoria!


I boati riempivano l'aria mentre dozzine di Coltivatori all'Anima Nascente e più di dieci Sacri Antenati in rapido indebolimento falcidiavano la massa di neo-demoni per aprirsi la strada. Incisero una strada di sangue, mentre i neo-demoni, non dandosi pensiero della loro incolumità, si gettavano di fronte al nemico, che non aveva altra scelta che continuare il massacro nel tentativo di avvicinarsi a Meng Hao.


La distanza tra loro era ancora di molte centinaia di metri, stracolmi di neo-demoni impazziti. Sfortunatamente i Coltivatori nemici non riuscirono a prendere Meng Hao; c'erano semplicemente troppi neo-demoni. Il Qi Demoniaco di un'orda di 800.000 era qualcosa che i Coltivatori all'Anima Nascente non potevano vedere. Tuttavia, potevano percepire un'indicibile pressione nell'area che rendeva il teletrasporto minore impossibile.


Tutto ciò che potevano fare era caricare fisicamente e cercare di aprirsi la strada fino a Meng Hao uccidendo.


Gli occhi chiusi di Meng Hao si spalancarono improvvisamente. Al che le sue pupille si illuminarono di una rossa volontà di sangue che sembrava essere il riflesso del lago di sangue in basso. Erano dello stesso colore della maschera, come se in effetti si fossero fuse con essa.


“Il sangue è acqua... A quanto pare ho avuto il totem con me per tutto il tempo, semplicemente non l'avevo mai compreso... È sempre stato qui.” La sua pelle ora era completamente del colore del sangue; sembrava quasi come se la maschera dell'Immortale del Sangue fosse scomparsa. Tutto il suo corpo era dello stesso colore della maschera, che non era più una maschera, ma piuttosto, la vera faccia di Meng Hao.


In quel momento anche la sua lunga tunica era diventata rossa e i suoi capelli erano cremisi. Si poteva dire che adesso appariva in realtà... esattamente uguale al Clone di Sangue.


“Non ci sono ancora” mormorò. “Sfortunatamente... questo totem di sangue apparterrà all'Immortale di Sangue, non a me...” Sollevò la mano destra facendo tremare improvvisamente il Clone di Sangue del Clan Ji, il quale in lontananza stava balzando verso un altro Coltivatore. Sembrava restio a rispondere, ma anche incapace di controllarsi; scomparve e quando riapparve era direttamente di fronte a Meng Hao.


Quest'ultimo indicò il Clone che immediatamente si trasformò in un raggio di luce che si fuse con il suo dito. Incredibilmente, un tatuaggio totemico apparve all'improvviso in quell'esatto punto!


Un tatuaggio rosso. Un totem di sangue!


Non appena questo era apparso, la base di Coltivazione di Meng Hao era esplosa. Era come se fosse stata trattenuta troppo a lungo e che ora fosse, finalmente, in grado scalare nuove vette. In un batter d'occhio, esplose in un modo che riempì di stupefatta incredulità gli esperti e i Sacri Antenati dell'alleanza di banditi in avvicinamento.




Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:


https://www.patreon.com/madotter


Grazie!

