---
title: Capitolo 53 - Come mi ringrazierai?
pubDate: 2025-03-17T11:17:34.763Z
tags:
    - issth
---


“Questa… sembra una borsa da trasporto, ma è un po’ più bella.” Meng Hao la mosse avanti e indietro tra le mani, e la tastò un po’ con il suo potere spirituale. Improvvisamente, il suo corpo prese a tremare, come se fosse stato colpito da fulmini invisibili. I suoi occhi si spalancarono, rivelando una completa sorpresa. Dopo molto tempo abbassò la testa e guardò nella borsa.


“È così grande…” mormorò. Era una borsa da trasporto qualunque, ma così grande da poter quasi contenere i cieli e la terra. L’interno era nebuloso, e così ampio che il cuore di Meng Hao iniziò a scuotersi.


Pareva che le montagne e i fiumi potessero essere conservati al suo interno. Era vuota, ma la sua capienza bastava a poterla definire un tesoro prezioso.


La bocca e la lingua di Meng Hao erano secche. Le Pietre dello Spirito l’avevano reso felice. Gli elisir medicinali lo facevano tremare d’eccitazione. E poi c’erano gli oggetti magici. La pergamena dipinta l’aveva scosso e la potenza spirituale della rete nera l’aveva quasi sconquassato. Ma quella borsa era riuscita a fargli vibrare la testa. Ci volle molto per riprendersi.


“Sono ricco. Questa è vera ricchezza…” Meng Hao mugugnò, afferrandola stretta. Ma la sua espressione cambiò improvvisamente.


“Se quella era davvero la prova del fuoco di qualche Setta potente, non sarebbe stato un problema interferire, ma non mi avrebbero mai permesso di andarmene via con tanti tesori, elisir e Pietre dello Spirito.” Il cuore batteva forte, e uno sguardo confuso appariva sul viso. Ma era determinato a non lasciar andare i tesori che aveva ottenuto.


Organizzò tutto con cura, respirando profondamente e guardando verso la sera. Emerse dalla grotta e si diresse verso le montagne, ammirando la città murata in lontananza.


“Ho molti elisir,” pensò mentre guardava la città con gli occhi luminosi, “ma non ne riconosco nessuno. Non posso consumarli, quindi.” iniziò a camminare verso la città.


Si mosse in fretta e presto raggiunse i cancelli, sopra i quali erano inscritti tre caratteri.


Città della Raffinatezza Orientale.


I caratteri sembravano antichi, e si trovavano lì sicuramente da più di qualche anno. La superficie dava l’idea di aver visto passare i secoli.


“La Raffinatezza è simile alla Coltivazione. E qui siamo  a Est. Il significato del nome di questa città e molto diretto.”


Nel momento in cui Meng Hao mise un piede oltre il cancello, vide due discepoli in piedi a chiacchierare tra di loro. Subito puntarono i loro sguardi verso Meng Hao.


Indossavano tuniche blu chiaro ed erano entrambi di terzo livello di Condensazione del Qi.


“Compagno Daoista, per favore, paga la tua tassa prima di entrare in città.” Il suo sorriso svanì mentre sentiva la pressione della base di Coltivazione di Meng Hao.


“Compagni Daoisti, capisco al primo sguardo che provenite da una grande Setta. Io vengo da una di piccole dimensioni, e sono appena sceso dalla montagna.  Essendo qui per la prima volta, mi è possibile disturbare voi due Compagni Daoisti per ricevere delle informazioni su questo luogo?” Meng Hao appariva educato e parlava in modo cortese. I due Coltivatori di basso livello erano istantaneamente impressionati, e il giovane uomo che aveva appena parlato rise.


“Ben detto, ben detto! Compagno Daoista, la tua base di Coltivazione è molto raffinata. Se questo è il tuo primo giorno fuori dalla Setta, sospetto che il tuo nome possa diventare alquanto noto in futuro.” Il giovane uomo sorrideva. Che qualcuno con una base di Coltivazione così profonda lo trattasse con rispetto lo faceva sentire molto soddisfatto. “Questa è la Città della Raffinatezza Orientale, fondata dall'Alleanza delle Tre Grandi Sette dello Stato di Zhao, e una delle grandi città di Coltivazione del nostro stato. Per entrare dovrai pagare una tassa di una Pietra dello Spirito.


“Il costo è in realtà di tre, ma per te ne basterà una sola. Per favore, tieni a mente che combattere è vietato nei limiti della città. I trasgressori verranno puniti severamente dalle tre Sette. Non dimenticare questo punto.” Porse a Meng Hao una tavoletta di legno.


Meng Hao lo ringraziò frettolosamente e pagò la Pietra richiesta. Salutò con i pugni a coppa e attraversò il cancello.


Sentì del rimorso riguardante la Pietra consegnata. Era una sola, ma era sempre denaro per quanto lo riguardava. Ne aveva più di ottomila nella borsa, ma aveva familiarità con l’appetito del Specchio di Rame per le Pietre dello Spirito, e sapeva che non erano moltissime.


“Che tassa costosa. Se non fossi costretto a venire non la pagherei.” Si affrettò attraverso la città, guardandosi intorno. Calava il tramonto, ma la città era ancora pulsante, con gente che andava in giro avanti e indietro. Le strade erano colme di negozi, che emettevano luci forti e accese. Bastò uno sguardo per confermare che non fosse un posto ordinario.


Tutti erano Coltivatori. Mentre avanzava attraverso la città non vide un singolo mortale. Ma tutti i Coltivatori erano allo stadio di Condensazione del Qi. Squadrando le folle, Meng Hao vide solo tre persone di livello sette come lui. Gli altri arrivavano al sesto, o anche più in basso.


Meng Hao avanzò nelle larghe strade, cercando dei negozi che vendessero elisir. Non comprò nulla, si limitò a fare domande. Passarono tre giorni, in cui Meng Hao attraversò tutta la città, visitando più di trenta negozi di elisir medicinali.


Anche in quel caso trovò informazioni solo su sette o otto delle dozzine di tipi di elisir nella sua borsa. Eppure era eccitato. Erano tutti molto costosi. Uno di essi era un Elisir per la Stabilità dello Spirito, che valeva cinquanta Pietre dello Spirito e poteva essere usato solo al settimo livello.


Nella sua borsa da trasporto ne aveva otto.


“Peccato che ce ne siano così tante di cui non so nulla.” Il terzo giorno, Meng Hao esitò, per poi entrare finalmente in un lussuosissimo palazzo nel distretto occidentale della città.


Era alto tre piani ed emetteva una luce fortissima. Anche da una lunga distanza si riusciva a vedere il suo brillio. Meng Hao si accorse che quasi tutti coloro che entravano erano di sesto livello. C’erano alcuni anche di ottavo e nono, e pareva che quello fosse l’unico palazzo in cui erano interessati ad entrare.


Non appena vide il nome sul palazzo fu ancora più intenzionato ad entrare.


Padiglione dei Cento Tesori.


L’interno era colmo di balaustre incise e scalini di marmo. Ogni cosa sembrava fatta di giada, e nel momento in cui entrò, Meng Hao sentì istantaneamente una forte forza spirituale accarezzargli il viso. Un rutilante assortimento di oggetti raggiunse i suoi occhi; bottiglie di elisir medicinali, spade volanti, perle, bandiere e altri oggetti che si potevano vedere in qualunque luogo.


Non c’erano molti Coltivatori, e nella stanza dominava il silenzio. Andavano in giro in gruppi di quattro o cinque, ciascuno accompagnato da una giovane donna che indossava un lungo abito rosa. Avevano voci acute, soavi, e rispondevano con umiltà a qualunque domanda sui vari oggetti.


Nulla di ciò riguardava Meng Hao. Ciò che catturava la sua attenzione era a poca distanza, al secondo piano. Di fianco alla scalinata vi era un’immensa fornace di Elisir. Fili di fumo si attorcigliavano attorno ad essa, e di fianco sedeva un uomo di mezza età, in una lunga tunica nera. Stava a gambe incrociate, schiena dritta, senza espressione, a fare esercizi di respirazione a occhi chiusi.


Emanava una traccia di potere, ma era difficile da percepire, come se lo tenesse nascosto. Altrimenti il padiglione sarebbe crollato completamente.


“Un Coltivatore della Stabilità della Consistenza…” le pupille di Meng Hao si strinsero. Quell'uomo emanava la stessa aura del Maestro Ouyang, rendendo chiaro a Meng Hao che la sua base di Coltivazione fosse molto più alta di chiunque altro.


“Mi chiedo se mai verrà il giorno in cui anche io avrò la possibilità di raggiungere la Stabilità della Consistenza.” Dopo tutto quello che aveva passato nella Setta dell’Affidabilità, il suo cuore era colmo del desiderio di diventare potente. In quel momento aveva la testa china, ma i suoi occhi erano pieni di determinazione e testardaggine. Il suo obbiettivo era diventare sempre più forte.


“Usando il metodo di Coltivazione delle Sacre Scritture dello Spirito Sublime, quando raggiungerò la Stabilità della Consistenza, sarà una Fondazione Perfetta, più potente di quelle Spezzate e Frammentate. Anche i Coltivatori del mio livello mi considereranno forte.” Prese un profondo respiro e alzò la testa. Una giovane donna in un abito rosa lo raggiunse. Era bellissima, e sul suo viso spiccava un sorriso rilassato. Salutò Meng Hao con un lieve inchino, e nell'atto, il davanti del suo vestito si ripiegò, rivelando un seno abbondante.


“Fratello Daoista, serve assistenza?” chiese.


Il viso di Meng Hao si fece immediatamente rosso, e si ricordò di non guardare cose inappropriate. Nonostante la sua determinazione, non riusciva a impedirsi di guardare in basso, e il suo cuore iniziò a battere forte. Era stato per tre anni nella Setta dell’Affidabilità, ma non aveva trascorso tempo con nessuna discepola a parte Sorella Anziana Xu. Non aveva mai visto nulla del genere in vita sua. Era in parte scuro in volto, ma non era facile capirlo.


“Avete dei contenitori di giada che descrivano gli elisir medicinali?” chiese con un colpo di tosse, cercando di nascondere l’imbarazzo.


La ragazza era giovane, ma appariva esperta. Aveva subito colto la confusione di Meng Hao, e ne sembrava divertita. Aveva visto molti clienti negli anni, ma nessuno come lui. Sorrise, trattenendo una risata, e si avvicinò a lui perché cogliesse un accenno del suo profumo.


Quando l’odore fragrante raggiunse il suo viso, Meng Hao si fece ancora più rosso. Ma i suoi occhi non contenevano lussuria. Erano ampi e chiari; ma non presi dalla lussuria. Non era abituato alle donne, e questo spiegava il suo rossore.


“Certo che abbiamo contenitori di giada legati agli elisir medicinali,” disse facendo l’occhiolino. “per favore seguimi, Fratello Daoista.” Trovava adorabile la sua timidezza. Si voltò, sporgendo il petto, esibendo le proprie curve. Meng Hao non riusciva a non guardarla, e il suo cuore prese a battere forte. Con un sorriso amaro tossì lievemente e si affrettò a seguirla.


Lo condusse a delle mensole di lattice di fianco, colme di numerosi contenitori di giada. Tra di essi, su un vassoio bianco, vi erano tre grossi contenitori, inscritti con i seguenti caratteri: “Questi contenitori introducono la maggior parte degli elisir medicinali che si trovano nello Stato di Zhao. Tuttavia si tratta di una copia. Il contenuto può non essere chiaro.”


Quando vide Meng Hao che allungava la mano per prenderli sorrise. “Non potete guardare senza comprare. I Tre Contenitori di Giada costano cento pietre dello spirito.” Due deliziose fossette apparivano sul suo volto quando sorrideva. Pensò, guardando Meng Hao, che anche se il suo viso era in parte scuro, egli possedeva un fascino educato e giovanile.


Mentre il suo profumo fluttuava attorno a lui, Meng Hao ritirò la mano e si concentrò. Guardò con attenzione i Tre Contenitori di Giada. Sembravano molto costosi, ed era esitante a liberarsi di tante Pietre dello Spirito.


“C’è qualcosa che fornisca ancora più informazioni?” chiese dopo un po’ serrando la mascella. Lo scopo del suo arrivo era proprio acquistare un contenitore di giada come quello.


“Certamente!” replicò la ragazza con un altro occhiolino. “Seguimi.” Guidò Meng Hao a un altro angolo, poi indicò un contenitore di giada su uno scaffale. Era coperto di piccole crepe.


“Questa non è una copia. È un contenitore di giada antico che contiene informazioni su tutti gli elisir del Territorio Meridionale. Possiede anche informazioni dettagliate sugli elisir velenosi e i loro antidoti. Contiene anche immagini realistiche. Sfortunatamente è rotto, e presto andrà in frantumi. Sarai in grado di leggerlo solo quattro o cinque volte.”


A quelle parole il cuore di Meng Hao tremò. Ne aveva bisogno, non per un uso a lungo termine, ma per risolvere il suo attuale problema.


“Spero non sia un problema, Fratello Daoista,” disse sorridendo, avvicinandosi e abbassando la voce. “Il prezzo di questo oggetto sono duecento Pietre dello Spirito. Devi capire che se non fosse infranto costerebbe più di mille. Se lo vuoi, posso aiutarti a ottenere una riduzione del costo. Ma come mi ringrazierai?”
                                


                                



