---
title: Capitolo 54 - Una Vecchia Conoscenza della Setta
pubDate: 2025-03-17T11:17:34.764Z
tags:
    - issth
---


"Sono... sono solo uno studente..." Meng Hao la guardava a bocca aperta, senza saper bene come risponderle. Quando andava a fare spese nella Provincia di Yunjie non si era mai trovato in una simile situazione. Incontrare una bella e affascinante ragazza che gli sorrideva dolcemente, lo fece arrossire prepotentemente.


Al vedere l'espressione imbarazzata di Meng Hao, la giovane si coprì la bocca e rise leggermente. Si voltò, e si diresse verso il forno degli Elisir, con i fianchi che ondeggiavano ipnotici. Abbassò la testa per parlare con l'uomo di mezz'età seduto in meditazione.


Quando ritornò, strizzò l'occhio a Meng Hao. "Che ne dici di centosettanta Pietre dello Spirito?"


"Mille grazie, Compagna Daoista", rispose Meng Hao, trattenendo il fiato. Soddisfatto per aver risparmiato alcune Pietre dello Spirito, si affrettò a salutarla congiungendo i pugni.


"Puoi chiamarmi sorellona", gli disse, porgendogli i contenitori di giada.


Meng Hao li accettò e subito diresse un po' di potere spirituale al loro interno. Immediatamente un ampio quadro si dispiegò nella sua mente. Gettandogli un'occhiata impaziente aveva già scorto tre degli elisir contenuti nella sua borsa da trasporto. Trasse centosettanta Pietre dello Spirito e le consegnò alla giovane, poi congiunse le mani in segno di saluto mentre faceva per andarsene. La ragazza sospirò e lo accompagnò fino alla porta.


"Mi chiamo Qiao Ling” gli disse con uno sguardo interessante “ricordati di chiedere di me la prossima volta che verrai". Lo squadrò dall'alto al basso mentre parlava, gli occhi affascinanti e colmi di risolutezza. Meng Hao, con il volto cremisi, la salutò e batté in ritirata il più velocemente possibile.


Il cuore gli martellava nel petto mentre se ne andava e gli ci volle un po' per riprendersi. Si girò indietro per guardare il Padiglione dei Cento Tesori e si accorse di Qiao Ling ferma sulla soglia che gli sorrideva dolcemente.


Si sentì ancora più in imbarazzo. Si era presa un po' troppa libertà con lui!


Non si era mai sentito così prima di allora. Non era una brutta sensazione, anzi in realtà gli piaceva un pochino. Tossendo ancora, abbassò il capo e continuò a camminare.


Più o meno nello stesso momento, un gruppo di persone scese dal secondo piano del Padiglione dei Cento Tesori. Erano circa sette od otto, sia uomini che donne, che chiacchieravano mentre camminavano. Tra di loro c'era un giovane avvolto in una tunica azzurra, che li seguiva leggermente più indietro. Non sembrava facesse parte del gruppo, come se fosse un assistente.


Non appena il gruppo lasciò il Padiglione, il giovane sollevò il capo e si accorse di Meng Hao.


"Meng Hao!" urlò, guardandolo. Ciò attirò l'attenzione degli altri che lo accompagnavano, così come quella di Meng Hao, che si fermò e guardò indietro, notando che tutti lo stavano osservando.


La sua espressione non cambiò, ma dentro di sé provava emozioni contrastanti. Il giovane altri non era che Zhou Kai, un vecchio discepolo della Fazione Esterna della Setta dell'Affidabilità. La sua base di Coltivazione era al quinto livello di Condensazione del Qi. Il giorno in cui la Setta era stata sciolta era stato spazzato via dalla nebbia rossa, eppure ora eccolo lì.


Sembrava quasi un barbone, mentre seguiva quel gruppo di persone abbigliate di costosi broccati. La maggior parte di loro aveva un atteggiamento minaccioso e uno era al settimo livello di Condensazione del Qi. Gli altri erano al sesto. Chiaramente erano membri delle grandi Sette dello Stato di Zhao.


Ovviamente, Zhou Kai si era unito a loro dopo che la Setta dell'Affidabilità era stata sciolta. In un gruppo del genere, non poteva essere considerato che un assistente.


Meng Hao gli fece un cenno, ma non disse nulla. Poi si voltò e fece per andarsene.


"Chi è?" chiese un giovane, in piedi accanto a Zhou Kai. Aveva parlato con leggerezza, ma la sua voce trasudava orgoglio e arroganza. Indossava una tunica splendente e teneva un ventaglio tra le mani. Era al settimo livello di Condensazione del Qi e gli altri intorno a lui iniziarono a mormorare tra loro e a guardare cosa stessa succedendo.


"Fratello Anziano Sun, questo è un compagno della mia precedente Setta" rispose esitante Zhou Kai, senza dire né il nome di Meng Hao, né il suo status all'interno della Setta.


"Meng Hao... mi suona familiare".


"Io mi ricordo,” si intromise una delle donne del gruppo, ridendo, “è l'unico membro che resta della Fazione Interna della Setta dell'Affidabilità. Assomiglia molto al disegno".


Gli occhi di tutti gli astanti iniziarono a brillare. Due uomini si fecero avanti per bloccare la strada a Meng Hao. Negli ultimi tempi, nell'ambiente della Coltivazione dello Stato di Zhao, si era diffusa una notizia scioccante.


La Setta dell'Affidabilità era stata sciolta, ma Patriarca Affidabilità non era morto. Anzi, aveva manifestato tutto il suo potere a vantaggio di un unico discepolo della Fazione Interna. Aveva terrorizzato i più potenti esperti dello Stato di Zhao, suscitando grande scalpore. Dopo che gli esperti erano ritornati dalla Setta dell'Affidabilità, le voci si erano diffuse velocemente.


Un altro argomento ancora più discusso era il fatto che Patriarca Affidabilità avesse consegnato un prezioso tesoro al suo discepolo della Fazione Interna della Setta, qualcosa abbastanza forte da poter scuotere il cielo e la terra e uccidere tutti i Coltivatori. I pettegolezzi si erano diffusi ovunque rapidamente e, dopo aver fatto qualche domanda a coloro che erano stati discepoli della Setta dell'Affidabilità, il nome di questa persona era stato presto rivelato: Meng Hao.


Se le cose fossero finite così, presto la questione sarebbe stata dimenticata. Però, dopo essere tornati dalla Setta dell'Affidabilità, gli esperti dello Stato di Zhao avevano realizzato una cosa: verso la fine, era loro sembrato che il potere di Patriarca Affidabilità avesse iniziato a indebolirsi leggermente. Oltretutto, considerato il proverbiale caratteraccio di Patriarca Affidabilità, com'era possibile che fossero riusciti tutti a scappare, senza che nemmeno uno venisse ucciso?


Ovviamente le ipotesi erano fioccate e molte persone iniziarono a interessarsi a Meng Hao, il discepolo della Fazione Interna della Setta. Le tre Grandi Sette avevano dato a tutti i discepoli che uscivano dalla Setta l'ordine di fare attenzione e tentare di trovare Meng Hao. Il suo ritratto era stato distribuito subito dopo.


Le persone, però, non erano sicure. Anche se Patriarca Affidabilità fosse stato ancora in vita, la sua base di Coltivazione sarebbe stata potente come prima? Piene di dubbi, le tre grandi Sette avrebbero offerto una ricompensa a ogni discepolo che, dopo aver incontrato Meng Hao, avesse ottenuto qualche informazione sul potere del tesoro che portava con sé.


Meng Hao rimase lì, guardando freddamente le due persone che gli bloccavano la strada. Udì dei passi dietro di lui, mentre altri quattro gli bloccavano ogni via di fuga. Anche le strade alla sua destra e alla sua sinistra erano piene di persone. Era completamente circondato.


Dal Padiglione dei Cento Tesori, Qiao Ling osservava la scena accigliata.


"Posso aiutarvi, signore e signori?" chiese Meng Hao, tranquillamente, lo sguardo che vagava intorno a lui. La sua espressione sembrava completamente indifferente, calmo come uno specchio d'acqua. Appariva del tutto sicuro di sé, anche se prudente.


"No", rispose con un sorriso il giovane uomo vestito sontuosamente, facendosi aria. "Abbiamo solo sentito dire che Meng Hao è in possesso di un dono che gli è stato dato da Patriarca Affidabilità. Già che ci siamo incontrati, speravamo di potervi dare un'occhiata". Il suo sorriso aveva un bagliore freddo come il ghiaccio. Eppure, dentro di sé, era circospetto, qualunque tesoro dato da Patriarca Affidabilità doveva essere trattato con assoluta cautela.


Ma erano discepoli delle tre Grandi Sette e ciò conferiva loro uno status molto elevato. Inoltre, nonostante Meng Hao fosse al settimo livello di Condensazione del Qi, si sentivano superiori.


“È vero", disse qualcun altro della folla che lo circondava. "Il Compagno Daoista Meng ha il tesoro. Perché non dovrebbe tirarlo fuori per mostrarcelo?” evidentemente pensava che Meng Hao fosse completamente bloccato, senza via d'uscita.


Meng Hao era calmo come sempre, gli occhi che brillavano di una luce gelida. La bocca gli si piegò in una smorfia sarcastica e, improvvisamente, diede un colpo alla sua borsa da trasporto, facendo sì che tutti indietreggiassero. Qualcuno estrasse anche degli oggetti magici.


Un fascio di luce scaturì e subito la lancia di ferro gli apparve tra le mani. La piantò nel terreno, pervadendola con la sua energia spirituale così che apparisse come una potente arma. La lancia vibrò, il suono che riecheggiava, costringendo le persone intorno a indietreggiare inconsapevolmente, con gli occhi fissi sull'arma.


"Chiunque desideri morire può venire a dare un'occhiata più da vicino" disse con calma Meng Hao, facendo due passi indietro e agitando la larga manica. Sembrava incredibilmente sicuro di sé, soprattutto grazie allo sguardo e al sorriso beffardo, come se fosse sicuro che, chiunque si fosse avvicinato alla lancia per guardarla da vicino, sarebbe morto.


In realtà, Meng Hao era indietreggiato di due passi solo per avvicinarsi al cancello della città. Non appena la gente si fosse fatta avanti per osservare la lancia, avrebbe attaccato, per poi approfittare del caos per fuggire. Dopotutto, la città era controllata dalle tre Grandi Sette e sapeva che non doveva causare alcun problema.


Tutto taceva, mentre gli astanti fissavano la lancia di ferro. A un primo sguardo sembrava tutto fuorché ordinaria. Era coperta da ampi intrecci decorativi, incredibilmente complessi, addirittura abbaglianti. Più la si guardava, più sembrava straordinaria.


Brillò, la punta che emetteva fasci di luce che ferivano gli occhi come fulmini.


Anche Qiao Ling, dal Padiglione dei Cento Tesori, non poteva fare altro che ammirarla. Altre ragazze apparvero al suo fianco, fissando tutte la lancia.


Dopo averla guardata per un po', i diversi discepoli delle grandi Sette si accigliarono.


"Non sembra avere nulla di speciale, solo qualche bel segno inciso. Pare che non possieda molta magia..."


Anche l'elegante giovane con il ventaglio si accigliò. "Questo è il tesoro che gli è stato dato da Patriarca Affidabilità?" Dopo averla esaminata, rise, poi invitò Zhou Kai a farsi avanti.


In quel momento, si sentì un suono di passi provenire dal cancello Est, che attirò l'attenzione dei Coltivatori. Gli occhi di Meng Hao balenarono, per poi oscurarsi. Riuniti fuori dal cancello Est c'erano dieci o più Coltivatori, avvolti in tuniche bianche. Alcuni sembravano familiari e, non appena vide il colore delle loro tuniche, capì che erano i discepoli della Setta che stava sostenendo la prova del fuoco.


Vedendoli entrare dal cancello Est, si rese conto che la sua via di fuga era stata bloccata. Si incupì ulteriormente e abbassò la borsa da trasporto.


L'elegante giovane con il ventaglio osservò i Coltivatori biancovestiti e i suoi occhi brillarono. Un'espressione di venerazione gli si dipinse sul volto, mentre congiungeva le mani in un saluto e diceva: "Confratelli della Setta del Fato Viola, sono l'umile Sun Hua [1]  della Setta del Ruscello Tortuoso. Salute a voi, Compagni Daoisti".


All'udire ciò, espressioni di timore reverenziale apparvero sui volti degli altri Coltivatori. Seguirono l'esempio di Sun Hua, mentre salutavano i Coltivatori vestiti di bianco. Erano famosi Coltivatori di diverse Sette e avevano una posizione importante nello Stato di Zhao. Ma incontrare i discepoli di una delle grandi Sette del Dominio Meridionale li poneva immediatamente a un livello inferiore. Improvvisamente le loro espressioni erano diventate bramose e cortesi.


Recentemente avevano tutti ricevuto un contenitore di giada dalle proprie Sette che avvisava loro di non provocare i discepoli biancovestiti della Setta del Fato Viola del Dominio Meridionale, se li avessero incontrati.


Entrando nella città, i Coltivatori biancovestiti videro i discepoli dello Stato di Zhao, ma li ignorarono completamente. Sentir nominare la loro Setta, fece accigliare un paio di loro. I loro occhi vagavano nei dintorni, per poi posarsi sulla lancia di ferro conficcata nel terreno. Si bloccarono.


Gli altri discepoli presenti osservavano la scena attoniti. I loro sguardi eccitati si spostarono velocemente sui Coltivatori dello Stato di Zhao.


NOTE:


[1] Il nome di Sun Hua in cinese è  孙华 sūn huá – Sun è un cognome comune. Hua può avere diversi significati, come “magnifico” o “splendido”
                                


                                



