---
title: Capitolo 55 - Apprensivo
pubDate: 2025-03-17T11:17:34.764Z
tags:
    - issth
---


Uno sguardo cupo lampeggiò negli occhi di Meng Hao. Era circondato dai discepoli delle varie Sette dello stato di Zhao, e i Coltivatori con la tunica bianca stavano accorrendo dal cancello Est. Se avesse attirato l’attenzione degli eccentrici delle tre sette della città, le possibilità di fuga sarebbero state minime.


Quando i discepoli delle Sette dello Stato di Zhao videro i discepoli della Setta del Fato Viola avvicinarsi, espressioni eccitate illuminarono i loro volti. Fare amicizia con loro avrebbe aumentato la loro posizione nelle rispettive Sette, e avrebbe fornito grandi vantaggi in futuro. La maggior parte sapeva che i discepoli della Setta del Fato Viola li avrebbero ignorati, ma quelli stavano arrivando.


“Fratello Anziano Sun è molto popolare; deve essere per quello che si stanno avvicinando.”


“Esattamente. È un consanguineo di uno degli Anziani della Setta della Corrente Tortuosa. La sua base di Coltivazione è straordinaria. I discepoli della Setta del Fato Viola stanno sicuramente venendo per lui.” Sorrisi invoglianti apparvero sui volti dei discepoli nei paraggi, uno ad uno, e soprattutto su quello del giovane con gli abiti costosi. Era sempre più eccitato. All'udire i sussurri dei presenti, il suo cuore si colmò d’orgoglio. Sembrava essere conosciuto abbastanza da far riunire tutti i discepoli della Setta del Fato Viola. Di quella questione ne avrebbero parlato ovunque, e la sua posizione nella Setta sarebbe cambiata immediatamente. Il suo nome sarebbe stato conosciuto in tutto il mondo della Coltivazione nello Stato di Zhao.


Pareva che a Meng Hao non stesse importando nulla di ciò che accadeva. Sorrideva con aria noncurante. Mentre il giovane con abiti costosi si avvicinava per salutare i Coltivatori in abiti bianchi, i discepoli dello Stato di Zhao lo seguirono. Le discepole apparivano particolarmente eccitate.


Gli occhi di Meng Hao lampeggiarono. Estrasse dal terreno la lancia di ferro e si voltò per andarsene.


“Fratelli Daoisti della Setta del Fato Viola, io, Sun, vi condurrò ad un banchetto presso il Ristorante del Paradiso della Fenice,” disse Sun Hua, la cui espressione era colma di eccitazione ed orgoglio. “Compagni discepoli dello Stato di Zhao, per favore unitevi a me nell'accogliere i fratelli della Setta del Fato Viola.” Il numeroso gruppo di Coltivatori alle sue spalle rendeva la sua immagine ancora più distinta. Assieme alla sua espressione eccitata, era chiaro che stesse prendendo il comando di tutti i discepoli dello Stato di Zhao.


Anche mentre le parole uscivano dalla sua bocca, e si inchinava con le mani a coppa, i discepoli della Setta del Fato Viola camminavano al suo fianco, senza nemmeno guardarlo. Oltrepassarono il gruppo in massa, senza uno sguardo, affrettandosi.


La bocca di Sun Hua si aprì mentre osservava l’accaduto, mentre gli altri discepoli dello Stato di Zhao lo seguivano.


Nello stesso momento, la persona alla guida dei discepoli della Setta del Fato Viola emise una fragorosa risata.


“Per favore, resta, Fratello Daoista,” disse. “Fratello, sei appena tornato dalla montagna del tesoro? Hai un portamento notevole. Tutti noi che abbiamo assistito alle tue azioni sulla montagna ti teniamo in altissima considerazione. Io sono Qian Shuihen [1] della Setta del Fato Viola. Salute, Fratello Daoista, mi è possibile chiedere il tuo stimato nome?”


“Fratello Daoista, ti stavamo cercando,” disse un altro. “Non avremmo mai immaginato di incontrarti qui. Hahaha! Se il Fratello Daoista ha tempo, manderò qualcuno a preparare il banchetto. Io sono Lu Song [2] della Setta del Fato Viola. Per favore, permettimi di offrirti un lauto pasto.”


Tra i dieci o più discepoli della Setta del Fato Viola, erano quei due ad avere la base di Coltivazione più alta. Erano di ottavo livello di Condensazione del Qi. Si affrettarono di fronte a Meng Hao, i visi sorridenti, bloccandogli la strada. Parlavano con la più totale educazione, e quando si avvicinarono lo salutarono con le mani a coppa. Quando i discepoli dello Stato di Zhao se ne accorsero, i loro volti si colmarono di reverenza.


Una ruga impercettibile apparve sul volto di Meng Hao, ma sparì rapidamente. Sorrise e rispose educatamente al saluto. Mugugnò il suo nome in modo non chiaro, ma sapeva che anche se non l’avesse detto ad alta voce, quelle persone avrebbero potuto facilmente perquisirlo.


I Coltivatori guardavano attoniti. Le loro teste giravano mentre osservavano i discepoli della Setta del Fato Viola che chiacchieravano così con Meng Hao.


Specialmente per Sun Hua, il cui viso attraversò una sequela di espressioni differenti. Si sentiva offeso e guardava verso Meng Hao con aria incredula.


Sapeva che i Coltivatori in bianco erano della Setta del Fato Viola del Dominio Meridionale. Erano orgogliosi, arroganti, e si consideravano imbattibili dal resto del mondo. Eppure erano educati con Meng Hao, e i loro occhi erano colmi di venerazione.


Non era del tutto sicuro di cosa fosse appena accaduto, ma sudore freddo imperlò la sua fronte nel vederli così gentili. Si rese conto che se avesse fatto anche un solo movimento per testare la lancia ci avrebbe rimesso la faccia.


Anche Zhou Kai era esterrefatto. Si era pentito di aver chiamato il nome di Meng Hao, ma nel vedere quella scena, l’ammirazione aveva riempito i suoi occhi.


“Fratello Anziano Meng meritava davvero di entrare nella Fazione Interna della Setta. È un bene che allora gli abbia dato quelle Pietre dello Spirito. La Setta si è sciolta, siamo stati cacciati via come cani randagi, ma sta ancora causando guai. E in qualche modo lui ha spinto i discepoli di una delle Sette più grandi a trattarlo così bene”. Sospirò internamente.


Nel Padiglione dei Cento Tesori, Qiao Ling sbatté le palpebre, guardando attonita i discepoli che circondavano Meng Hao. Quando lo vide parlare tranquillamente con loro, non poté dimenticare quanto accaduto momenti prima tra lei e Meng Hao. Il suo interesse per lui si fece più forte.


“Fratello Anziano Meng”, disse Qian Shuihen, cambiando l’argomento e rivolgendosi alla lancia. “È forse quello il tesoro che hai usato per castigare le bestie Demoniache sulla montagna?”  L’aveva vista solo in quel momento, ma non sembrava avere nulla di straordinario. Eppure ricordava chiaramente come Meng Hao avesse fatto a pezzi tante bestie Demoniache con essa.


“Certo che lo è,” rise Lu Song. “Le tue azioni sulla montagna mi hanno lasciato in completa venerazione. Non c’è ragione di negarlo, Fratello Anziano Meng.”


Uno sguardo strano apparve negli occhi di Meng Hao, per un attimo. Sorrise e annuì.


“Sì, è la lancia che usai quel giorno,” disse candidamente.


“Questa lancia si può definire un immenso tesoro,” disse Lu Song. “Ti ho visto usarla per ferire numerose bestie Demoniache. Un numero elevatissimo. Le azioni leggendarie del Fratello Anziano Meng si sono ripetute eternamente nella mia mente.” guardò la lancia, gli occhi ardenti. Poi rivolse uno sguardo glaciale a Qian Shuihen, e rimasero a fissarsi a lungo. Era chiaro che non si piacessero, ed entrambi sapevano che l’avversario era determinato a trionfare.


Quando i Coltivatori dello Stato di Zhao udirono quei discorsi, i loro sguardi si rivolsero alla lancia. La loro intenzione originale era stata esaminare il tesoro di Meng Hao. Ora non ce n’era più bisogno. Se i discepoli della Setta del Fato Viola era convinti del suo potere, doveva essere così.


Gli occhi di Sun Hua si accesero, e avanzò di qualche passo, fissando la lancia di ferro.


“Anche, se posso dirlo,” rise Lu Song scuotendo la testa, “Fratello Anziano Meng, hai davvero incasinato la nostra prova del fuoco. Hai preso tanti elisir, Pietre dello Spirito e oggetti magici dalla montagna del tesoro…” Non pareva esserne interessato.


“Oh, quelli…” Meng Hao rise arretrando di qualche passo.


“Non importa,” disse Qian Shuihen, avanzando e tenendo sempre d’occhio la lancia. “Quella montagna del tesoro appartiene ad Eccentrico Song, e lui ha detto che chiunque ne avesse le capacità poteva prendere quel che voleva. Le azioni di Fratello Anziano Meng mi hanno soddisfatto immensamente. Ma… Fratello, riguardo la lancia; saresti disposto a metterla in vendita? La Setta del Fato Viola è disposta a offrire un prezzo ragionevole!” Meng Hao la reggeva in mano, e Qian Shuihen non riusciva ad esaminarla attentamente. Non trovandosi della fase della Stabilità della Consistenza non possedeva un Senso Spirituale, e non poteva in alcun modo percepirne i dettagli.


“Beh…” Meng Hao appariva esitante.


“Fratello Anziano Meng,” disse Lu Song, gli occhi luminosi. “Questa lancia è molto importante per noi. Per favore, separatene!” Sapeva che il suo primo obbiettivo era spingere Meng Hao ad accettare. Poi, lui e Qian Shuihen avrebbero dovuto scontrarsi. Fece un passo avanti mentre parlava, uno sguardo apprensivo negli occhi.


“Eccentrico Song tratta la gente con crudeltà e spietatezza. Hai portato via molti dei suoi tesori più preziosi. Se il nostro Anziano Wu della Setta del Fato Viola non l’avesse trattenuto, Fratello Anziano Meng sarebbe in un mare di guai adesso.” Qian Shuihen avanzò, ancora più apprensivo. Non tratteneva nemmeno più il suo potere.


Gli altri discepoli della Setta del Fato Viola si mossero in avanti formando un cerchio attorno a loro. Anche nei loro occhi splendeva il desiderio per quella lancia.


“Non è che un oggetto ordinario,” disse Meng Hao guardando la folla, poi tornando a rivolgersi, accigliato, a Lu Song e Qian Shuihen.


“Non c’è bisogno di scherzare, Fratello Anziano Meng,” disse Lu Song con una risata, gli occhi che si muovevano lungo il manico della lancia. “So di non essere in errore. Questa è la lancia che hai usato. L’incisione sul lato, quel giorno la vidi chiaramente.”


Meng Hao fissò il vuoto. Sembrava che quella persona avesse guardato la lancia più da vicino di lui. Non aveva notato nessuna incisione, ma ora che riguardava la vedeva chiaramente.


Quando Lu Song vide la sua espressione, la sua certezza s’intensificò. Sorrideva, ma i suoi occhi erano freddi. Non poteva uccidere Meng Hao per guadagnare una posizione nella Fazione Interna della Setta, ma c’erano altri metodi.


“Anche se è un oggetto ordinario desideriamo comunque comprarla,” disse Qian Shuihen in tono minaccioso, la sua voce era anche più fredda di prima. “Siamo determinati ad averla. Per favore, Fratello Anziano Meng, non rendere le cose difficili per noi, altrimenti saremo delusi, e lo sarai anche tu. Hai la lancia, ma la Setta del Fato Viola è una delle cinque grandi sette del Dominio Meridionale. Anche così lontano, il nostro potere è più grande di quanto puoi immaginare, Fratello Daoista. Inoltre… non siamo noi a volere la lancia, ma l’Anziano Della Setta Wu”


A quelle parole, i discepoli cominciarono a scambiarsi sguardi. I loro volti si accesero di ghigni rivolti a Meng Hao, ma restarono in silenzio.


Il sorriso di Sun Hua era particolarmente ampio. Ottenere l’aiuto di quella gente per avere informazioni sulla lancia era una cosa buona. A prescindere da come sarebbero finite le cose, avrebbe tratto vantaggio dalla situazione per fare la sua mossa. Inoltre, anche se Meng Hao aveva una preziosa lancia, non avrebbe osato offendere una grande setta del Territorio Meridionale.


“Se non sono d’accordo mi costringerete?” chiese Meng Hao, il suo sguardo si faceva cupo.


“La nostra Setta non ruba tesori,” disse Lu Song con una risata. “Ma Fratello Anziano Meng dovrebbe pensarci con attenzione. Che bene ti farà offenderci? Inoltre… se avessimo voluto davvero rubare la lancia, avremmo costretto qualcuno a farlo per noi.” Squadrò i discepoli dello Stato di Zhao, in piedi a poca distanza, e annuì. Sun Hua e gli altri si fecero eccitati.


“Fratello Anziano Meng, io, Qian, ammiro molto le tue azioni sulla montagna del tesoro. Ma non mentiamo a noi stessi. Che tu lo voglia o meno, ce la venderai!” I suoi occhi erano scuri, le parole fredde.


Il cuore di Meng Hao ebbe un sussulto. Se quella gente era in cerca di guai, lui non li avrebbe fermati. Diverse espressioni attraversarono il suo volto, e arretrò di qualche passo, mugugnando fra sé e sé. Poi, a denti stretti, alzò la testa. Gli occhi erano iniettati di sangue.


“Stimati discepoli della Setta del Fato Viola. Se desiderate comprare la mia lancia, per favore, fate il vostro prezzo.” Meng Hao scosse la manica, piantando la lancia nel terreno. Il suo viso era scuro, addolorato.


NOTE:


[1] Il nome di Qian Shulhein in cinese è千水痕 qiān shuǐ hén – Qian è un cognome che significa “1.000”. Shui hen significa letteralmente “marchio d’acqua”.


[2] Il nome di Lu Song in chinese è吕宋 lǚ sòng – Lu è un cognome comune. Song non ha un vero significato. È lo stesso “Song” della Dinastia Song
                                


                                



