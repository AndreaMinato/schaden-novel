---
title: Capitolo 558 - In Mille Anni Si Può Raggiungere l’Ascensione Immortale
pubDate: 2025-03-17T11:17:34.935Z
tags:
    - issth
---


“Come osi!!” gridò Patriarca Huyan. Il suo corpo balenò quando si liberò del potere dell’inversione del tempo e in seguito distrusse l’Ottava Maledizione del Sigillo del Demone di Meng Hao.


Gli occhi di Patriarca Huyan erano carichi di disprezzo. A dire il vero, non era preoccupato dal fatto che la frusta di osso di serpente fosse stata portata via. Questa era stata raffinata da un antenato della discendenza della Tribù della Ricerca Celeste. Oltre alle persone di quella specifica discendenza, nessuno avrebbe potuto usarla.


Anche in precedenza, prima che la Tribù della Ricerca Celeste fosse annientata, Patriarca Huyan sarebbe stato l’unico con i requisiti necessari per attivare il potere della discendenza così da usare il tesoro prezioso.


Quindi non c’era nemmeno bisogno di discutere della situazione attuale.


Pertanto, Patriarca Huyan non era affatto angosciato. Aveva infatti un atteggiamento scherzoso, non diede peso alla frusta di osso di serpente e sollevò la mano destra per evocare un’abilità divina che sfrecciò poi verso Meng Hao.


I contraccolpi della Ruota del Tempo e dell’Ottava Maledizione colpirono Meng Hao, facendogli schizzare fuori il sangue dalla bocca. Il suo volto era pallido quando lo stato della Recisione dello Spirito dell’Immortale di Sangue sparì. La maschera color sangue cadde dal suo viso e comparve il mastino indebolito. La base di Coltivazione di Meng Hao crollò dalla Recisione dello Spirito fino a tornare alla Settima Anima.


Tuttavia, l’espressione di ostinazione e risolutezza sul suo volto non si attenuò, ma divenne invece più intensa. Si avvicinò alla frusta di osso di serpente e poi la afferrò, la prima persona in assoluto ad aver mai fatto una cosa simile.


Nel momento in cui la toccò il suo cuore tremò. Il suo corpo fu attraversato da un forte fremito che aveva origine dalla frusta di osso di serpente. Dopo averlo analizzato e aver compreso che non possedeva la linea di discendenza necessaria per controllarla, sembrò che questa si alterò. Tutta la frusta fu pervasa da un’impressionante forza di distruzione esplosiva.


“Stai cercando di ucciderti, eh?” disse Patriarca Huyan, con il disprezzo che cresceva. La sua abilità divina si propagò, evidentemente sul punto di colpire Meng Hao.


Gli esperti alla Recisione dello Spirito attorno a lui erano confusi. Quando i Coltivatori che osservavano attraverso le Terre Nere videro cosa stava accadendo, sui loro volti comparvero delle espressioni incredule.


“Che cosa sta facendo?” pensò Duo Lan. “Perché mai avrebbe deciso di agire in questo modo?!”.


Zhou Dekun si stava innervosendo sempre di più e non riusciva quasi a trattenersi dal gridare. “Giovane Fratello, che cosa c’è che non va in te? Aiiii, come puoi essere così insensibile! A cosa può servirti quella frusta?”.


Xu Bai strabuzzò gli occhi e le pupille di Chen Mo si restrinsero. Si scambiarono un’occhiata e riuscirono subito a vedere la confusione negli occhi dell’altro.


“Per quanto ne so su di lui”, affermò Xu Bai con una voce così ferma da risultare affilata, “non agisce a meno che non è sicuro del successo delle sue azioni!”.


Il cuore di Chen Mo fu attraversato da un fremito. “Non ditemi che… conosce davvero un modo per usare la frusta di osso di serpente della Ricerca Celeste!?”. Questa possibilità sembrava inconcepibile. “Anche se fosse così, come potrebbe sfuggire al contrattacco mortale di Patriarca Huyan?”


Proprio tra lo shock generale, proprio quando si levò il contraccolpo dalla frusta di osso di serpente, proprio quando l’abilità divina di Patriarca Huyan si avvicinò… d’un tratto Meng Hao colpì la sua borsa da trasporto e formò il suo Spirito Demoniaco.


Lo frantumò con violenza, facendo esplodere lo Spirito Demoniaco in innumerevoli puntini di luce splendente che si diffusero fino a coprire il suo corpo. Riguardo al pappagallo e alla gelatina di carne, loro erano scomparsi nello specchio di rame non appena era cominciato lo scontro, così la luce ricoprì anche loro.


Questa si espanse fino a raggiungere anche il mastino, e tutti iniziarono a diventare trasparenti.


Il contraccolpo della frusta di osso di serpente perforò l’aria, attraversando Meng Hao completamente. In realtà, l’abilità divina di Patriarca Huyan lo aveva raggiunto ma a quel punto lui era diventato un’illusione, quindi questa lo attraversò.


I flussi di Senso Divino alla Recisione dello Spirito furono scossi. Osservarono Meng Hao svanire velocemente insieme al tesoro prezioso della Tribù della Ricerca Celeste.


Gli esperti delle altre Tribù delle Terre Nere che stavano osservando su vari schermi sussultarono. Dai loro occhi splendette una luce strana. Ad un tratto furono colpiti dalle tecniche di Meng Hao ancor più che in precedenza.


“Quindi, il suo piano era quello!” disse Chen Mo, socchiudendo gli occhi. Tra sé, dovette ammettere che le tattiche di Meng Hao erano pianificate in modo eccellente.


Xu Bai non disse nulla ma, tra sé, rifletté: “Forse voleva soltanto la frusta. Oppure, cosa più probabile, dato che sapeva che la battaglia stava per terminare, l’ha presa come mezzo per garantire la sicurezza della Tribù del Corvo Dorato”.


Zhou Dekun tirò un sospiro di sollievo. Riguardo a Zhao Fang della grande Tribù del Cielo Nuvoloso, questi era mentalmente scosso e l’espressione sul suo volto tentennò. Abbassò lo sguardo verso la borsa da trasporto quando emerse in volo il suo Spirito Demoniaco. Questo si trasformò in puntini di luce tremolante che iniziarono a circondare il suo corpo.


Anche davanti a Duo Lan volò uno Spirito Demoniaco. Le luci brillanti si diffusero lentamente lungo il suo corpo, facendola svanire. Attorno a lei si sprigionò il potere del teletrasporto.


Nel frattempo, nel punto in cui stavano combattendo Meng Hao e Patriarca Huyan…


Mentre Meng Hao stava sparendo lentamente, guardò Patriarca Huyan e disse con tono calmo: “Patriarca Huyan, sarebbe scortese da parte mia rifiutare il tuo dono. Hai anche uno Spirito Demoniaco. Ti aspetterò nel Piano Primordiale del Demone Immortale per continuare il nostro scontro!”.


Patriarca Huyan lo fissò con gli occhi iniettati di sangue. Il suo desiderio di uccidere divenne ancora più intenso. La frusta di osso di serpente della Ricerca Celeste era un tesoro prezioso della Tribù della Ricerca Celeste e doveva essere un asso nella manica da usare nel Piano Primordiale del Demone Immortale.


In effetti, uno dei suoi obiettivi principali nel Piano Primordiale del Demone Immortale era trovare un oggetto simile da poter usare insieme alla frusta. Questi due elementi combinati lo avrebbero aiutato a iniziare la ricerca di indizi riguardo alla sua Seconda Recisione.


In questo momento, la furia di Patriarca Huyan era al culmine e l’odio era penetrato fino alle sue ossa. Meng Hao non aveva solo rubato la Ruota del Tempo al suo clone, ma aveva anche rubato questo tesoro prezioso dal suo vero io.


Il fatto che queste cose fossero accadute a un Coltivatore alla Recisione dello Spirito, e davanti a tutti quegli altri Coltivatori delle Terre Nere, rappresentava una vergogna insopportabile e una profonda umiliazione.


Il Patriarca represse la rabbia e disse con freddezza: “Prendere il mio Tesoro? Annienterò la tua Tribù del Corvo Dorato!”


“Troppo tardi”, rispose Meng Hao con freddezza. L’espressione sul volto di Patriarca Huyan tentennò quando, di sua spontanea volontà, lo Spirito Demoniaco volò fuori dalla sua borsa da trasporto, sprigionando delle pulsazioni rapide di luce. Questo si trasformò in innumerevoli puntini di luce intensa che avvolsero Patriarca Huyan e lo portarono a scomparire lentamente.


“In ogni caso”, continuò Meng Hao, “il contatto con lo Spirito Demoniaco fa attivare più velocemente il potere del teletrasporto”.


Patriarca Huyan fece un respiro profondo, aveva sul volto un’espressione calma mentre fissava Meng Hao intensamente. Senza aggiungere altro, il suo corpo balenò quando emerse dell’ulteriore potere di teletrasporto. Poi, in un batter d’occhio, attivò il teletrasporto, trasformandosi in un raggio di luce che sfrecciò in avanti e poi scomparve nel mezzo di una serie di ondate di teletrasporto che si diffusero in ogni direzione.


Lo sguardo che lanciò a Meng Hao prima di sparire portò Meng Hao ad aggrottare il sopracciglio.


Fu a questo punto che nella mente di Meng Hao si poté udire una voce trasmessa dalla Volontà Divina. Proveniva dal punto in cui si trovavano i flussi di Senso Divino alla Recisione dello Spirito, e apparteneva a nient’altri che il ragazzo vestito di rosso della grande Tribù del Cielo Nuvoloso.


“Compagno Daoista Meng, ti prego di procedere senza preoccupazioni. Veglierò io sulla Tribù del Corvo Dorato per il momento”.


A questo punto, più della metà del corpo di Meng Hao era svanita. Non era in grado di controllare la velocità con cui si muoveva verso l’alto, quindi era costretto a guardare in basso in direzione della raccolta di flussi di Senso Divino alla Recisione dello Spirito.


“Io sono invecchiato”, disse la voce, “e da tempo ho rinunciato all'idea di mettere in atto la mia Seconda Recisione. Mi auguro solo che la grande Tribù del Cielo Nuvoloso continuerà fintanto che io vivrò, e che avrò la possibilità di vedere qualcun altro raggiungere la Seconda Recisione.


“Ti aiuterò prendendomi cura della Tribù del Corvo Dorato. Con me attorno, nessuno oserà provocarli. Tuttavia, devi promettermi che mentre ti troverai nel Piano Primordiale del Demone Immortale ti prenderai cura del mio… Sacro Figlio Zhao Fang!


Meng Hao rimase in silenzio per un momento. Poi, poco prima di sfrecciare in alto nei Cieli, rispose con la Volontà Divina: “Non mi assumerò la responsabilità della sua morte nel caso in cui la situazione vada oltre le mie capacità!”.


“Limitati a prenderti cura di lui nel miglior modo possibile”, rispose il ragazzo in rosso, con tono disinvolto. “Confido che manterrai la tua parola”.


Meng Hao non rispose. Non avrebbe mai rinunciato ad un’offerta simile. Si poté udire un boato quando fu spinto alla massima velocità nel cielo sconfinato. Nell'ultimo istante prima di sparire, volse lo sguardo alle terre sotto di lui.


Poté vedere le Terre Nere, compresa la zona occupata dalla Tribù del Corvo Dorato. Nello stesso momento, riuscì a vedere anche quattro raggi di luce intensa che sfrecciavano nell'aria a gran velocità.


Uno di questi raggi di luce conteneva Zhao Fang della grande Tribù del Cielo Nuvoloso. Un altro conteneva Duo Lan della Tribù del Demone Farfalla, che Meng Hao in qualche modo conosceva. Il terzo invece era un anziano.


L’anziano non sembrava avere nulla di speciale ma, sorprendentemente, era allo stadio della Recisione dello Spirito. Cosa ancora più strana, non si levava in volo dalle Terre Nere, ma piuttosto da una posizione del Dominio Meridionale al confine con le Terre Nere!


Il quarto raggio di luce proveniva da un punto poco distante nel Mare Viola del Deserto Occidentale. Meng Hao non riuscì a vedere chi vi fosse al suo interno ma, secondo le sue valutazioni, molto probabilmente si trattava di Zhixiang.


Distolse lo sguardo. Fu in questo momento, poco prima di sparire, che la sua mente fu attraversata da un fremito quando guardò in direzione del Dominio Meridionale.


Da quella direzione, Meng Hao poté vedere un quinto raggio di luce. Tuttavia, era così lontano che non riuscì a vedere con chiarezza chi fosse la persona al suo interno.


Nonostante questo, aveva la sensazione che dal Dominio Meridionale non si stesse levando un unico raggio di luce del teletrasporto. Ce ne erano altri.


“Mi chiedo chi andrebbe verso il Piano Primordiale del Demone Immortale dal Dominio Meridionale…”. Meng Hao era curioso, addirittura eccitato all'idea di incontrare qualcuno dei suoi vecchi amici. Fu in questo momento che scomparve completamente.


Sebbene Meng Hao non riuscisse a percepirlo, le persone si stavano teletrasportando da un numero di regioni maggiore rispetto al solo Dominio Meridionale e alle Terre Nere. Anche nelle vaste Terre Orientali erano visibili dei raggi di luce che sfrecciavano al cielo.


Tre provenivano dal… Clan Fang!


Nei raggi di luce che sfrecciavano dal Clan Fang c’erano due uomini e una donna. La donna non era altri che colei che aveva lasciato una grande impressione su Meng Hao. Era la violenta e prepotente… Fang Yu! [1]


Nell'antica residenza del Clan Ji, un giovane dall'aspetto illusorio stava sul punto più alto del tempio principale e osservava un gruppo di nove persone in basso, cinque uomini e quattro donne, i quali avevano tutti delle espressioni di profondo rispetto. Al momento, un bagliore intenso di uno Spirito Demoniaco stava iniziando a circondarli. Il potere del teletrasporto tuonò, ma lo sguardo del giovane illusorio impedì loro di spostarsi anche di un millimetro verso l’alto.


“Il Piano Primordiale del Demone Immortale si apre una volta ogni mille anni”, disse. “A causa del Mare Viola del Deserto Occidentale, solo i Coltivatori delle terre del Paradiso Meridionale possono parteciparvi, e nessun altro dagli altri tre pianeti. L’apertura di questa pianura antica indica anche l’inizio della lotta millenaria per l’Immortalità.


“Secondo le regole della Nona Montagna e del Nono Mare, ogni mille anni su ciascun pianeta è permesso a una sola persona di raggiungere l’Ascensione Immortale!


Quando la lotta per l’Immortalità inizierà, la Pedana della Concessione dell’Immortalità si risveglierà lentamente. Questa reprimerà automaticamente gli esperti alla Ricerca del Dao, usando la minaccia di morte per impedire che prendano parte allo scontro per il cammino verso l’Immortalità. Certo, ci sono sempre molti pesci che sfuggono alla rete, persone che rischiano la propria vita per combattere per il loro obiettivo.


Sebbene il cammino per l’Immortalità sia davanti agli occhi di tutti voi, incontrerete degli avversari. Questi avversari non sono solo Coltivatori della vostra generazione. Ci saranno anche membri della generazione più antica, esperti alla Recisione dello Spirito e alla Ricerca del Dao. Tutti desiderano percorrere il cammino dell’Ascensione Immortale in questi mille anni.


Il millennio che si appresta ad arrivare sarà molto interessante. Molte persone combatteranno. Tutti falliranno tranne uno. Quella persona raggiungerà l’Ascensione Immortale!


Coloro che guadagnano la fortuna nel Piano Primordiale del Demone Immortale saranno un passo avanti agli altri nel cammino per l’Immortalità. Il mio augurio è che, in questi mille anni, la persona che raggiungerà l’Ascensione Immortale provenga dal Clan Ji!”. Con queste parole, il giovane agitò la mano. I corpi degli altri nove tremarono quando il potere del teletrasporto esplose e si levarono al cielo.


Tutti i membri del Clan Ji che si stavano dirigendo verso il Piano Primordiale del Demone Immortale erano dei Prescelti. Tuttavia, non erano membri del Clan come quello che Meng Hao aveva ucciso quella volta, dello Pseudo Array. Questi erano invece dei Prescelti del pieno Array.


I raggi del teletrasporto erano visibili anche dalle Distese del Nord.


Naturalmente l’apertura del Piano Primordiale del Demone Immortale non era limitata al Deserto Occidentale. Era una questione di estrema importanza per tutte le terre del Paradiso Meridionale. Era una grande riunione di Prescelti del Dominio Meridionale, del Deserto Occidentale, delle Terre Orientali e delle Distese del Nord!
Questo stava ad indicare che, adesso, il cammino per l’Immortalità era stato aperto!


Capitolo tradotto da Diletta David


Novelle Leggere indice un concorso di scrittura! Trovate il regolamento qui di seguito:
https://forum.novelleleggere.com/showthread.php?tid=231


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter
Grazie!
MadOtter


                                


                                



