---
title: Capitolo 57 - Ne è davvero Valsa la Pena?
pubDate: 2025-03-17T11:17:34.765Z
tags:
    - issth
---


Meng Hao era in conflitto con se stesso. Rimase in piedi sul prezioso ventaglio che aveva appena guadagnato, utilizzando più potere spirituale possibile per volare alla massima velocità. Temeva che se avesse rallentato anche solo di un po', qualcuno l'avrebbe attaccato e derubato.


"Prima ho offeso Eccentrico Song” sospirò Meng Hao “e poi la Setta del Fato Viola... Ma non è stata colpa mia, mi hanno costretto a dare loro la lancia". Era convinto di essere innocente. In quel momento, non aveva avuto altra scelta se non vendere la lancia... Sospirando più e più volte, si sforzò di aumentare la velocità, avvicinandosi sempre di più alla catena dei Monti Protettori dello Stato.


"Devo trovare un posto in cui nascondermi per un po'. Se qualcuno dovesse trovarmi, sarei in grave pericolo..." Meng Hao si accigliò. Il potere del ventaglio diminuì, costringendolo a tornare a terra, mettere via il prezioso oggetto e iniziare a correre.


"Quando raggiungerò la Stabilità della Consistenza? Solo allora sarò capace di volare veramente!"


Passarono due giorni, durante i quali Meng Hao non si concesse un attimo di riposo. Continuò a correre, pensando al fatto che non aveva avuto un attimo di tregua da quando Shangguan Xiu aveva iniziato a dargli la caccia sul Monte Daqing. Ma non aveva altra scelta. Il pensiero di cosa sarebbe potuto succedere se si fosse fermato era semplicemente agghiacciante.


Nel frattempo, nelle profondità della Catena dei Monti Protettori dello Stato, sulla piattaforma vicino alla montagna del tesoro, Wu Dingqiu sollevò una pietra di Go, con un ampio sorriso dipinto sul volto. Dopo aver riflettuto per più di un'ora, con lentezza la posò sul goban. Il volto di Eccentrico Song sembrava inciso nel ferro. Con un grugnito, sbatté violentemente una pietra sul goban.


"Eccentrico Song, la tua base di Coltivazione è così raffinata. Non dovresti essere così di cattivo umore". Wu Dingqiu si accarezzò la barba e rise. Sembrava calmo come un vento gelido. "I Coltivatori della nostra generazione dovrebbero essere capaci di stabilizzare il proprio Qi e calmare la mente. Anche se le montagne ci crollassero intorno, la nostra espressione non dovrebbe cambiare. Ma guardati! Sei davvero così a disagio per colpa di un signor nessuno della generazione più giovane?"


"Se fossi nella mia situazione, ti sentiresti allo stesso modo" gli rispose con amarezza Eccentrico Song.


"Assolutamente no! Se io, Wu, fossi nella tua situazione, proverei solo ammirazione, certamente non rabbia. Nella Setta del Fato Viola, coltiviamo la nostra indole e non permettiamo che una cosa del genere ci turbi. Non offenderti, Eccentrico Song, ma, da questo punto di vista, hai davvero qualcosa da imparare dalla Setta del Fato Viola". Wu Dingqiu rise, palesemente soddisfatto di sè.


"A questo proposito” riprese “dopo aver terminato questa partita di Go, potrai venire con me alla Setta del Fato Viola. Ti permetterò di consultare il Manuale della Coltivazione Morale, così che tu possa capire cosa significhi stabilizzare il Qi e calmare la mente". Il sorriso di Wu Dingqiu era così ampio che piccole rughe gli erano comparse agli angoli della bocca.


Eccentrico Song sbuffò di disapprovazione, rifiutandosi di rispondere e si limitò a guardarsi intorno. Il sorriso di Wu Dingqiu si allargò ancora e anche lui spostò lo sguardo sull'orizzonte. Dopo poco, poterono vedere due figure che correvano verso di loro attraverso la foresta. Erano Qian Shuihen e Lu Song. Portavano con loro una lancia di ferro, mentre si dirigevano verso la piattaforma, ed erano seguiti da un piccolo gruppo di discepoli della Setta del Fato Viola.


Non appena misero piede sulla piattaforma, Qian Shuihen e Lu Song iniziarono a parlare simultaneamente.


"Salute a voi, Anziano Wu. Questo discepolo ha portato a termine il compito. Ho negoziato per conquistare questa lancia di ferro".


"Salute a voi, Anziano Wu. Fortunatamente, ho portato a termine la mia missione. Sono riuscito a barattare la lancia di ferro".


Il volto di Eccentrico Song era livido, mentre Wu Dingqiu si lasciò sfuggire una risata.


"Eccellente. Voi due, ottimo lavoro” rise “mi occuperò di farvi promuovere alla Fazione Interna della Setta. Non avete creato problemi a quel ragazzo, vero?"


"Sono felice di comunicarvi che è stato un affare onesto", affermò in fretta e furia Qian Shuihen. Al suo fianco, Lu Song annuiva con forza, eccitato. "Non gli abbiamo causato alcun problema".


"Eccentrico Song, vieni, da' un'occhiata a questa preziosa e divina lancia". Wu Dingqiu ridacchiò. Agitò la mano e la lancia volò verso di lui.


Non appena la toccò con la mano, la sua espressione cambiò. I suoi occhi s’illuminarono, mentre esaminava la lancia con più attenzione. Eccentrico Song, con il volto serio, la osservò da vicino, mentre anche i suoi occhi iniziavano a brillare. La fissò a bocca aperta, poi, improvvisamente, sorrise.


L'espressione di Wu Dingqiu diveniva sempre più sgradevole. Non importava come la guardasse, la lancia non aveva assolutamente nulla di straordinario. Rifiutandosi di credere che fosse vero, la puntò contro una bestia Demoniaca a caso sulla montagna. La creatura non se ne accorse nemmeno.


Il suo volto si fece ancora più terrificante. Lentamente, sollevò il capo, guardando Qian Shuihen e Lun Song con freddezza.


Non appena videro l'espressione di Wu Dingqin, la loro eccitazione si spense e iniziarono a tremare. Avevano uno sguardo vacuo.


"Che cosa avete barattato in cambio della lancia?" chiese Wu Dingqiun, scandendo bene le parole.


Nervosamente, Qian Shuihen rispose: "Il discepolo ha dato duemila Pietre dello Spirito, sette Elisir dello Spirito Terrestre, una delle Spine Combattenti dell'Inferno della Setta e... e un Elisir Rivitalizzante dell'Altopiano".


Il volto di Wu Dingqiu si oscurò.


Subito dopo, Lu Song prese la parola: "Il discepolo ha dato mille e cinquecento Pietre dello Spirito, tre Elisir dello Spirito Terrestre, un ventaglio prezioso e un elisir magico".


Eccentrico Song scoppiò a ridere. Era una risata di sollievo, come se tutta la tristezza che aveva represso nei giorni precedenti fosse scomparsa all'improvviso.


Wu Dingqiu era abbastanza arrabbiato, ma non appena udì il prezzo che i due discepoli avevano pagato, unito alla risata fragorosa di Eccentrico Song, la sua rabbia esplose. Tutto a un tratto lanciò un ruggito furibondo. "Stupidi buoni a nulla! La lancia di ferro è un falso!"


Riecheggiò come un tuono, distruggendo il goban. Alcune crepe apparvero sulla superficie del terreno sotto i suoi piedi. Qian Shuihen e Lu Song stramazzarono al suolo, con il sangue che colava loro dalla bocca. Girò loro la testa non appena compresero le parole di Wu Dingqiu.


"Un falso..." Erano attoniti.


La parola rimbombò ovunque insieme al ruggito e si poté udire in quasi metà della catena dei Monti Protettori dello Stato, fin quasi alla Città della Raffinatezza Orientale.


Alla fine giunse all'udito di Sun Hua, mandandolo in confusione. In un attimo la sua espressione cambiò e uno sguardo scioccato gli apparve sul volto.


"La lancia è un falso?" Guardò il suo compagno e un lampo di consapevolezza balenò loro sul volto.


"Non può essere che la lancia di ferro sia un falso, no?"


Nel Padiglione dei Cento Tesori, Qiao Ling stava descrivendo un oggetto magico a un Coltivatore quando udì del baccano provenire dall'esterno. Sorpresa, ripensò alla lancia di ferro di Meng Hao e un'espressione strana le si dipinse sul volto.


Vicino al forno degli elisir, l'uomo di mezza età aprì gli occhi, che brillarono beffardi. Senza dire una parola, li richiuse.


Lontano dalla piattaforma nei Monti Protettori dello Stato, Meng Hao abbassò il capo e corse ancora più velocemente.


La risata di Eccentrico Song riverberò tra le montagne. L'espressione sul viso di Wu Dingqin non avrebbe potuto essere più terribile. Lui, un Anziano della Setta del Fato Viola, era stato raggirato da un Coltivatore allo stadio di Condensazione del Qi. Anche se non era stato coinvolto personalmente, sarebbe diventato lo zimbello di tutti non appena si fosse sparsa la voce.


Voleva trovare Meng Hao immediatamente. Si voltò a guardare Qian Shuihen e Lu Song, che si pietrificarono, terrorizzati. Era disgustato, ma dentro di sé sospirò. Quei discepoli avevano passato tutti i loro giorni nella Setta e non avevano nessuna esperienza nel trattare con gli estranei. Erano fiori di serra, inesperti e incapaci di comprendere i complotti.


Con un grugnito, gettò a terra la lancia di ferro e fece alcuni passi in avanti, affinando i sensi per cogliere le tracce di Meng Hao. Ma Eccentrico Song si fece avanti per bloccargli la strada, ridendo compiaciuto.


"Compagno Daoista Wu, per favore non perdere la calma” disse “la tua Setta del Fato Viola da molta importanza alla capacità di stabilizzare il Qi e calmare la mente, di coltivare l'indole della persona. Non permettere a queste cose di poco conto di risvegliare la tua ira. Per quanto riguarda questo tipo di coltivazione, dovresti fare qualche ricerca in più nel Manuale della Coltivazione Morale". Eccentrico Song rise di cuore. Prima gli era stato impedito di andarsene a qualunque costo, quindi ora avrebbe fatto lo stesso con Wu Dingqiu, ovviamente.


"Tu..." il voltò di Wu Dingqiu si oscurò, mentre fissava Eccentrico Song, ma non aggiunse altro.


"Hai rotto il goban, quindi ora non possiamo finire” continuò Eccentrico Song sorridendo ”che ne dici se facciamo così: avevi detto che volevi portarmi alla tua Setta del Fato Viola, no? Bene, allora andiamo. Potremo chiacchierare e giocare a Go per alcuni mesi". La depressione se n'era andata del tutto. Vedere Wu Dingqiu in quello stato l'aveva incredibilmente rallegrato. Non gli importava più nemmeno dei tesori che aveva preso Meng Hao. Ciò che più importava era l'espressione oltraggiata e umiliata di Wu Dingqiu.


Diede una spintarella a Wu Dingqiu, chiaramente intenzionato a non dargli la possibilità di rifiutare.


Il cuore di Wu Dingqiu era colmo di oscurità. Guardò Eccentrico Song e poi si lasciò sfuggire un lungo sospiro. Sapeva che l'altro non gli avrebbe permesso di dare la caccia a Meng Hao. Pestò i piedi con rabbia e poi permise a Eccentrico Song di trascinarlo nell'aria.


"Voi inutili imbecilli non sareste capaci di stare al passo" dichiarò Wu Dingqiu, guardando in giù, verso Qian Shuihen e Lu Song, tremanti. "La promozione alla Fazione Interna della Setta è fallita. Tornate alla Setta e ritiratevi immediatamente in meditazione solitaria!" Gli altri discepoli guardavano, pallidi.


"Maledetto Meng Hao!" disse Lu Song, abbassando la testa, il volto sconvolto dalla rabbia. "Me ne ricorderò, maledetto bastardo!" digrignò i denti mentre gli tornava in mente l'espressione timida di Meng Hao, e sembrò che i suoi occhi lanciassero fuoco e fiamme. In vita sua non aveva mai incontrato qualcuno così impudente. La lancia era ovviamente un falso. Il dolore gli distorse i lineamenti, mentre rifletteva su quanto avesse pagato per averla. Quando ripensò alla mancata occasione di entrare nella Fazione Interna della Setta, si arrabbiò così tanto da essere sul punto di sputare sangue.


"Svergognato! Crudele!" lo insultò Qian Shuihen ripensando ai suoi preziosi oggetti. Raccolse la lancia di ferro. "Meng Hao, sei un maledetto furfante!" Appena gli venne in mente il fallimento della promozione alla Fazione Interna della Setta, sembrò impazzire dalla rabbia. Poi ripensò agli elisir medicinali e agli oggetti magici e il suo odio per Meng Hao schizzò alle stelle.


I due si voltarono l'uno verso l'altro, scambiandosi uno sguardo di dolore.


"Pianteremo questa lancia nella Setta per ricordarci di uccidere Meng Hao!"


La voglia di ucciderlo era ben visibile nei loro occhi, ma poi la prova del fuoco venne dichiarata conclusa e dovettero fare ritorno alla Setta. Il loro rancore e intenti omicidi potevano solo essere celati nei loro cuori, senza mai venire cancellati.


Nel mentre, Meng Hao era spaventato a morte e, allo stesso tempo, sentiva di essere stato accusato ingiustamente. Sospirando, aumentò la velocità, correndo al massimo delle sue possibilità per sette giorni consecutivi. Alla fine trovò una Grotta dell'Immortale nelle profondità delle montagne. Esausto, vi si sedette dentro a gambe incrociate, iniziando a meditare e a fare esercizi di respirazione.


"Ne è davvero valsa la pena?" si chiese sospirando. Era stanco a causa dei giorni passati a scappare, ma era semplicemente terrorizzato di farsi catturare. Ora era al limite.


Due giorni dopo, all'alba, aprì gli occhi e ricominciò a correre. Per due settimane non osò farsi vedere da nessuno. Alla fine, nella zona più remota delle montagne, quando pensò di essere abbastanza al sicuro, usò una spada volante per scavare una grotta e vi si sigillò all'interno per meditare.
                                


                                



