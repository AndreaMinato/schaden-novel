---
title: Capitolo 573 – Il Suo Nome è Xu Qing
pubDate: 2025-03-17T11:17:34.940Z
tags:
    - issth
---


I Coltivatori potevano Coltivare questa cosiddetta magia Demoniaca. In effetti, ogni essere vivente poteva. Tuttavia, il risultato finale era che uno sarebbe diventato un Demone Maggiore.


Meng Hao rimase particolarmente scosso dopo aver visto l'Incantesimo per l'Assorbimento delle Montagne. Era una tecnica permeata con uno spirito che poteva conquistare montagne e fiumi. Non era una mera esagerazione, ma una tecnica che poteva davvero consumare le montagne e i fiumi! Il successo poteva condurre al proprio sentiero verso l'Immortalità e diventare un Essere Umano Immortale!


Molte delle tecniche dipendevano da Qi di Cielo e Terra che era in realtà Qi Demoniaco. C'era una tecnica che raffinava il Qi Demoniaco nel corpo permettendo di creare un personale Trasformazione in Demone Celeste. Vi erano diciannove livelli di queste trasformazioni, ognuna portava a diventare un Demone Maggiore in grado di scuotere il Cielo e la Terra.


Meng Hao studiò le informazioni e, presto, era passata una notte intera. L'alba stava giungendo, ma lui non era neppure conscio che fosse passato così tanto tempo. Le magie Daoiste l'avevano lasciato completamente scosso; all'improvviso comprese che nel suo mondo, nella sua vita, nel suo tutto... una porta si era spalancata improvvisamente. E che oltre quella porta, c'era il vero Cielo e Terra.


Una tale fortuna era qualcosa che, nelle decine di migliaia di anni in cui il Piano Primordiale del Demone Immortale si era aperto, nessun altro aveva ottenuto. Lui era il solo... e tutto grazie alla sua speciale identità. In questo mondo di infinite possibilità, lui era il primo ad aver usato questa tecnica per ottenere l'accesso a trecento magie Daoiste.


Sin dai tempi antichi fino a oggi, e da oggi in avanti, lui sarebbe stato il primo e l'ultimo!


Se gli altri che erano venuti con lui nel Piano Primordiale avessero scoperto che possedeva trecento magie, sarebbero sicuramente impazziti. Lo stesso sarebbe stato vero per coloro che erano venuti in passato.


Anche una sola di queste trecento magie era qualcosa che la maggior parte dei Coltivatori delle grandi terre del Paradiso Meridionale poteva solo sognare. Anche con la fortuna più incredibile, molti avrebbero avuto problemi a ottenerne una. Eppure... Meng Hao ne possedeva trecento. Per di più, gli era chiaro che queste non erano tecniche normali... Queste provenivano sicuramente dalle migliori 1.000 magie Daoiste delle 3.000 totali!


Ce n'erano alcune che erano sicuramente tra le migliori 500; e per quanto riguardava l'Incantesimo per l'Assorbimento delle Montagne e la Trasformazione in Demone Celeste, erano certamente nelle migliori 200.


Tali abilità divine e magie Daoiste avrebbero fatto impazzire chiunque di gelosia. Eredità e fortune del genere erano inaudite nelle passate decine di migliaia di anni.


Gli altri avrebbero potuto acquisire qualche tecnica a caso in questo luogo, ma anche dopo incredibili sforzi, avrebbero comunque potuto fallire nell'ottenere l'illuminazione. Se questo fosse accaduto, allora una volta ripartiti, tutte le memorie della tecnica sarebbero state spazzate via, proprio come se fosse stato solo un sogno. Dopo il risveglio, avrebbero solo ricordato che la tecnica esisteva, ma non i dettagli.


Era lo stesso per le magie Daoiste. Solo guadagnando una completa illuminazione, uno poteva veramente possederle e ricordarle dopo essersene andato.


Perciò, se uno non aveva modo di ottenere l'illuminazione, allora tutti gli sforzi spesi sarebbero andati sprecati. L'unica cosa che si poteva fare erA lavorare sodo per trovare un'altra magia da studiare.
Ovviamente, una cosa del genere sarebbe stata incredibilmente difficile.


Tuttavia, Meng Hao... non doveva preoccuparsi di nessuno di questi problemi. Lui possedeva trecento magie Daoiste. Se non riusciva a raggiungere l'illuminazione con una, poteva semplicemente passare a qUella successiva. Tra quelle trecento, c'erano sicuramente magie a lui congeniali che poteva padroneggiare e ottenerne l'illuminazione.


Era pomeriggio prima che finalmente alzasse lo sguardo. Stringendo saldamente il contenitore di giada e con gli occhi colmi di una strana luce, prese un profondo respiro e si alzò in piedi.


“Andrò a provare questo Incantesimo per l'Assorbimento delle Montagne. Il primo passo dell'incantesimo è osservare una montagna!” Con quello, il suo corpo guizzò e lui accelerò fuori dalla Grotta dell'Immortale. A questo punto aveva perso l'interesse di cercare gli altri Coltivatori del Paradiso Meridionale; adesso, ucciderli era l'ultima delle sue priorità. La cosa più importante era concentrarsi sulla sua fortuna.


Se fosse riuscito a trovare il Patriarca Huyan, beh, non avrebbe violato le regole della Setta. Avrebbe invece cercato l'aiuto di Ke Yunhai per farlo eliminare.


“A questo punto, dovrebbero essersi svegliate molte persone...” pensò. Mentre si faceva strada attraverso i sentieri della Quarta Vetta, tutti i discepoli che incontrava gli sorridevano e facevano cenno con la testa. Lui rispose ai sorrisi e accelerò verso la sua destinazione. Non gli ci volle molto prima che, finalmente, si alzasse in volo per fluttuare a mezz'aria e volgere lo sguardo alla Quarta Vetta.


“Osservare la montagna... Osservare la forma della montagna. Percepire la sua volontà. La montagna esiste negli occhi ed è celata nel cuore. Al che, il corpo può essere incarnato nella montagna.


Questo è l'unico modo per raggiungere il secondo stadio, quello in cui io sono la montagna e la montagna è me!”


Una strana luce apparve nei suoi occhi mentre osservava la Quarta Vetta. L'Incantesimo per l'Assorbimento delle Montagne fluttuava negli occhi della sua mente.


“Dopo la seconda fase, si può raggiungere la terza e la montagna... può essere consumata. La volontà della montagna può modellare il mio spirito, e la montagna può raffinare il mio corpo!


Uno spirito che conquista montagne e fiumi! Quando mi volterò, la montagna potrebbe non essere più nei miei occhi, ma che esista o meno in quelli degli altri, non avrà niente a che fare con me!


Quello sarebbe giusto un piccolo risultato!” Si sedette a gambe incrociate a mezz'aria fissando la Quarta Vetta. Passarono diverse ore e lui fissava la montagna, i discepoli su di essa fissavano lui.


Sempre più discepoli della Quarta Vetta finirono per notarlo, il Piccolo Patriarca del loro picco.


C'era un certo numero di discepole che lo osservavano occasionalmente con sorrisi provocanti.


“Il Piccolo Patriarca sta davvero praticando la Coltivazione!”


“Oh, capita ogni tot anni...”


“Non ditemi che il carattere del Piccolo Patriarca è cambiato davvero?”


Tutti i discepoli trovavano la scena piuttosto strana. Infatti, molti continuavano a fermare la Coltivazione per lanciargli delle occhiate mentre levitava a mezz'aria.


Al momento era sera; c'erano una dozzina o giù di lì di discepoli della Fazione Esterna della Quarta Vetta che si facevano strada su una scalinata di pietra che risaliva la montagna. Per loro era un compito arduo e stavano chiaramente partecipando ad un esame per la promozione alla Fazione Interna.


L'esame aveva nove fasi e questa in particolare, Devo Scalare per Librarmi nei Cieli, era l'ultima! Essere promossi o meno dipendeva da quanto tempo avrebbero impiegato a raggiungere la sommità della montagna, così come dai risultati delle fasi precedenti.


Uno dei partecipanti era una giovane che indossava la lunga tunica dei discepoli della Fazione Esterna. Il suo volto era pallidissimo, ma stringeva i denti e nonostante l'incredibile spossatezza, si sforzava di continuare con una determinazione incrollabile. La vista ondeggiava e il corpo stava tremando, ma lei continuava, un gradino di pietra alla volta.


L'esame poteva sembrare facile, ma chiunque vi partecipasse avrebbe compreso l'incredibile pressione e difficoltà.


C'erano alcuni discepoli della Fazione Interna a sovrintendere la situazione per assicurare la sicurezza. Se qualcuno si ritirava, venivano velocemente scortati via.


La giovane dal pallido viso mise piede su un altro gradino e poi alzò per caso lo sguardo in aria in direzione di Meng Hao, il quale sedeva in meditazione con le gambe conserte.


Non troppo lontano da lei c'era il discepolo della Fazione Interna incaricato dell'incolumità dei discepoli della Fazione Esterna. Avendo notato chi stesse guardando, disse senza emozione: “Quello è il Piccolo Patriarca della nostra Quarta Vetta.”


“Il Piccolo Patriarca...” rispose lei, fissandolo. Non era un membro della Setta da molto, ma come poteva non aver sentito parlare del Piccolo Patriarca? La differenza nelle loro posizioni era incredibile, come quelle tra il Cielo e la Terra. Lo osservò solo un momento prima di abbassare il capo per lo sfinimento e continuare sul cammino verso la promozione.


Questo era il solo cammino che poteva percorrere. Per avere questa occasione, aveva impegnato un prezioso cimelio di famiglia, un oggetto magico. Aveva anche preso in prestito un sacco di Pietre del Demone per praticare la Coltivazione. Se avesse fallito ora, sarebbero serviti molti anni per ripagare tutto.


In effetti, se avesse fallito, quei crudeli e avidi discepoli della Fazione Esterna che la tormentavano avrebbero reso la sua vita un inferno. La sola opzione che aveva era di passare l'esame e diventare una discepola della Fazione Interna.


Prese un respiro profondo ed era sul punto di continuare la scalata quando, all'improvviso, lo sguardo di Meng Hao... cadde su di lei.


La giovane non lo notò, non stava neppure più guardando in cielo.


Tuttavia, gli occhi di Meng Hao si fissarono direttamente su di lei. Nell'istante in cui l'aveva notata, il suo cuore aveva avuto un sussulto.


Non osservava più la montagna; la sua piena attenzione era concentrata su di lei.


Indossava la tunica da discepola della Fazione Esterna e possedeva degli occhi colmi di determinazione. Sebbene fosse carina, non era una bellezza ineguagliabile; tuttavia, c'era qualcosa in lei che lo attirava profondamente.


Era come se questa giovane avesse un'anima su di lei, un'anima di una vita precedente che non si era ancora svegliata.


In quella vita precedente, c'erano legami del Karma che avevano effetto sul mondo intero.


Meng Hao non aveva bisogno di esaminarla attentamente per sapere che stava guardando... Xu Qing.


Nel cuore di Meng Hao c'era una lacrima. Quando stava trasmigrando dentro al Mare Viola, quella lacrima era sprofondata fino al letto marino e poi nella sua bocca. Poi, la lacrima di Xu Qing si era fusa con il suo cuore.


Lei era solo una semplice giovane donna che possedeva un semplice tipo d'amore. Non c'era nulla in questo genere d'amore che potesse sconvolgere il Cielo e la Terra. Non c'erano fiamme furiose. Invece, era come l'acqua, calmo e tranquillo nel passare degli anni.


Lui guardò la giovane sulla montagna e sentì come se una marea montasse nel suo cuore. Era come se l'aspetto di questa donna avesse fatto affondare un'enorme pietra nella superficie di un lago tranquillo. Le increspature si allargarono, interrompendo la quiete e in quel momento non c'era altro che potesse fare se non provare una sensazione sconvolgente.


Quell'enorme pietra fu come un catalizzatore che fece vorticare furiosamente i pensieri nella mente di Meng Hao. Nella sua memoria apparve un'immagine; vide una donna che stava in piedi sopra un'isola del Mare Viola. E mentre lei guardava in lontananza, nell'angolo dell'occhio si formò una lacrima che poi cadde.


Quell'unica lacrima fece ribollire l'intero Mare Viola.


Al suo interno conteneva il dolore, la confusione, il desiderio, i ricordi, così come una profonda sensazione di attaccamento senza precedenti e mai espressa.


Era l'indimenticabile sguardo che gli aveva dato sul monte Daqing. Quando lei l'aveva scorto improvvisamente in mezzo alla folla di discepoli della Setta del Setaccio Nero. Era il dolore provato all'esterno della Grotta della Rinascita, quando si erano guardati senza sapere quando si sarebbero rivisti.


Alla fine, tutte queste cose si erano trasformate in una lacrima che a sua volta era divenuta un'enorme onda.


Era come se tutto tra loro fosse ordinario, eppure quella normalità si era tramutata a un certo punto in una parte fondamentale delle loro vite. Era come se, senza neppure averlo compreso, entrambi avessero iniziato improvvisamente a esistere permanentemente come parte del cuore dell'altro.


“È Xu Qing” mormorò Meng Hao. Un sorriso si formò sul suo viso. Un sorriso causato da un'imminente riunione dopo essere rimasti separati per più di cento anni. Il suo corpo sfarfallò improvvisamente e scomparve dalla vista di tutti i discepoli presenti. Quando riapparve, stava incredibilmente sul gradino davanti alla discepola della Fazione Esterna.


Lei quasi gli finì addosso; la sua comparsa improvvisa l'aveva fatta arretrare inconsciamente di alcuni passi.


Gli occhi del vicino discepolo della Fazione Interna si spalancarono. E con voce roca disse: “Piccolo Patriarca... voi...”


Gli era così vicino che Meng Hao riusciva a sentire i battiti del suo cuore. Osservò l'ancora addormentata Xu Qing e disse dolcemente: “D'ora in poi, tu sei una discepola del Conclave della Quarta Vetta!”


La donna lo fissò sconvolta, confusa e in preda al panico. Era nervosa, incredula e spaventata. Lanciò uno sguardo al discepolo della Fazione Interna come per chiedere aiuto.


Quest'ultimo prese un profondo respiro, per poi chinare immediatamente la testa in obbedienza. Si procurò immediatamente un contenitore di giada e chiese:


“Qual è il tuo nome?”


Prima che la donna potesse rispondere, si udì la voce di Meng Hao.


“Il suo nome è Xu Qing. D'ora in poi praticherà la Coltivazione nella mia Grotta dell'Immortale.”


“Huh?” disse la ragazza con gli occhi spalancati. “Il mio... il mio nome è...”


Capitolo tradotto da Diletta David


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!        
-MadOtter


                                



