---
title: Capitolo 596 - L’Olio si era Esaurito e la Lampada si era Prosciugata
pubDate: 2025-03-17T11:17:34.943Z
tags:
    - issth
---


Sulla Seconda Vetta, Song Jia era appoggiata ad un pino e fissava con lo sguardo assente in direzione della Quarta Vetta. Ad un certo punto, i suoi occhi furono pervasi dalla perplessità e le lacrime iniziarono a rigare il suo volto.


Il canto degli elisir medicinali riecheggiava nelle sue orecchie, facendo emergere nel suo cuore strato dopo strato delle increspature. Nella sua memoria comparvero delle scene, una dopo l’altra.


Vide le immagini di suo padre e le immagini di sé stessa…


Alcune persone definiscono una figlia come “una perla sul palmo della mano ”. Da quello che Song Jia ricordava, lei… era la perla sul palmo del padre.


Il canto degli elisir medicinali riecheggiava, levandosi e calando, e fluttuava lungo il Primo Cielo. Un milione di persone lo udirono e ne furono colpiti, anche Fang Yu. Lei stava lì seduta in silenzio, con delle emozioni complicate che la pervadevano. Sentiva sia l’agitazione che l’abbandono ai ricordi. Ricordò suo padre, dall'aspetto colto e gentile ma anche molto severo. Si ricordò anche della sua infanzia, insieme a tutte le cose tenere che erano accadute.


La cosa che la rendeva più nervosa era che, all'interno del canto che proveniva dalla Quarta Vetta, poteva sentire chiaramente un amore familiare giungere da Meng Hao verso qualcuno che in realtà non era suo padre.


“Padre”, sussurrò, “all'epoca hai fatto davvero la scelta giusta?”. Ad un certo punto, i suoi occhi furono pervasi dalle lacrime. Ripensò a quando era piccola, a quanto spesso vedeva piangere sua madre mentre il padre stava alla finestra a guardare all'orizzonte, negli occhi uno sguardo complesso e profondo.


In quello sguardo c’era una sorta di amore che Fang Yu non aveva compreso a quel tempo. Una volta cresciuta, quando ripensava a ciò si rendeva conto che quello era amore. Non era un amore per lei, ma un amore per qualcuno che si trovava molto, molto lontano, qualcuno che si trovava in un luogo sconosciuto.


L’amore di un padre e l’amore di una madre sono completamente diversi. L’amore di un padre è più riservato, più silenzioso, come una montagna. Quando si è bambini, il padre è il proprio angelo custode. Quando si è adolescenti le cose cambiano. Diventa un ostacolo. Dopodiché, ci si vede come la parte superiore, con lui al di sotto.


Una volta raggiunta la mezza età, però, si guarda a quella montagna e d’un tratto ci si rende conto che è stata lì per tutto il tempo, ad osservare orgogliosa. Per quanto ci si è comportati con arroganza, per quanto egoisti e intransigenti, lui perdonerebbe tutto. Perdonerebbe senza nemmeno dire una parola.


Ci si sentirà miseri e si comprenderà all'improvviso. Quello… è l’amore di un padre.


Quando lo si ha, magari non lo si percepisce a fondo. Tuttavia, una volta perso, si perde il Paradiso del proprio cuore!


Quando un figlio desidera prendersi cura di un genitore, solo per poi scoprire che il genitore non è più lì, beh… quello è un dolore che da origine alle lacrime più profonde.


Mentre Meng Hao creava, il canto degli elisir medicinali riecheggiava in tutto il Primo Cielo. Lungo le sette grandi vette delle montagne, un milione di discepoli erano immersi nel silenzio. Anche gli Eccelsi erano persi nei loro pensieri.


Ascoltavano il canto e si ricordavano di immagini del passato…


<em>In passato, mi vedevo invincibile. Signore, in quel periodo hai detto molte cose. Hai cercato di occuparti dei miei affari, ma all'epoca io sentivo che eri cambiato rispetto a prima. Sentivo che ero in grado di volare con le mie ali.</em>


<em>Ma poi le mie ali sono state distrutte e mi sono sentito davvero esausto. Dopo aver volato a lungo, d’un tratto mi sono guardato indietro e ho pensato a te, signore, e a tutte le cose che mi avevi detto. Nel momento in cui mi sono guardato indietro, però, tutto quello che potevo vedere era la tua tomba. Sono rimasto davanti alla tua tomba e ho pianto. Avrei voluto dire: “Padre… mi sbagliavo”.</em>


<em>In passato ti ho guardato dall'alto in basso, poi mi sono voltato e sono andato via per dimostrarti chi ero. Molti anni dopo, dopo aver conquistato il mondo, sono tornato da te in tutta la mia gloria per vedere la tua faccia sconvolta. Invece, quello che ho visto è stato quanto tu fossi orgoglioso di me, signore. Il dolore ha pervaso il mio cuore. In quel momento, i tuoi capelli erano diventati bianchi da tempo. Ho abbracciato mio padre invecchiato e ho sussurrato:</em>


<em>“Padre, sono tornato.”</em>


Le lacrime scesero sul volto di Ji Xiaoxiao quando si immerse nei ricordi. Pensò a molte cose…


Nella mente di Li Shiqi fluttuava l’immagine del suo Maestro. Lei non sapeva chi fosse davvero suo padre. Quando aveva aperto gli occhi per la prima volta, la prima persona che vide non fu il suo Maestro ma qualcun altro.


Tuttavia, ad un certo punto della sua vita aveva finito per vedere il Maestro come un padre.


Lei lo chiamava Maestro ma, nel suo cuore, lo chiamava padre.


Era stata adottata, poiché aveva perso i genitori quando era ancora in fasce. Quando crebbe, divenne bellissima. Tuttavia, sin dalla giovane età, era stata maledetta con una strana malformazione. Fu solo grazie agli sforzi del suo Maestro negli anni che riuscì a vivere una vita normale.


Senza il suo Maestro, non ci sarebbe stata alcuna Li Shiqi.


Una volta, molto tempo fa, lui l’aveva portata alla ricerca di indizi sulla sua città natale. Dopo una lunga ricerca, Li Shiqi alla fine parlò con voce bassa. “Maestro, non c’è bisogno di continuare a cercare. In questa vita tu sei il mio Maestro. Mi auguro che nella prossima vita, tu possa essere mio padre”.


Il canto degli elisir che venivano creati continuava a riecheggiare. Ogni singola persona era commossa; tutti ne erano colpiti, influenzati…


L’espressione di Meng Hao era assente. Questi elisir medicinali, questo gruppo, questa fornace per elisir e il suo canto, tutto era pervaso dal rifiuto di separarsi da Ke Yunhai, come anche dal desiderio di Meng Hao di quell'amore di un padre.


Non si rese conto che, ad un certo punto, una sagoma vestita di bianco era comparsa alle sue spalle. La sagoma aveva i capelli lunghi ed era emaciata. Tutta la sua persona sprigionava un’aura del tempo e un’antichità arcaica.


Non era altri che Ke Jiusi.


Stava alle spalle di Meng Hao, fissava la fornace per elisir come se potesse guardare nell'eternità.


Gli elisir medicinali venivano creati da Meng Hao. Il canto degli elisir, però, conteneva sia la voce di Meng Hao che di Ke Jiusi.


Poi, la campana a morto iniziò a rintoccare. Il rumore risuonò ancora, e ancora, e ancora…


La campana a morto non veniva suonata per la morte di qualsiasi discepolo. Anche i discepoli del Conclave non avevano i requisiti per una cosa simile, e nemmeno gli Apprendisti d’Elite.


Solo le persone che avevano reso dei servizi notevoli alla Setta avevano i requisiti per ricevere la campana a morto della Setta del Demone Immortale, come mezzo per proteggerli lungo la strada per gli inferi.


Oltre a queste persone… solo alla morte di un Eccelso si sarebbe sentito il rintocco della campana a morto nella Setta…


Quando rintoccò la nona campana, Meng Hao improvvisamente tremò. Sollevò lentamente la testa, come fece Ke Jiusi.


“Campane…” sussurrò. Il suo cuore fu pervaso dalla paura e all'improvviso non si preoccupò più di nulla. Non si preoccupò della creazione di elisir, o dell’illusione, o del tempo passato. Non si preoccupò nemmeno del fatto che questo gruppo di elisir fosse davvero di Elisir Celesti, e nemmeno che riuscisse o meno a prepararli.


Il suo corpo tremò e una consapevolezza cupa come la notte piombò su di lui. Tremando, si alzò in piedi.


In quel momento si poté udire un boato dalla fornace per elisir. Gli elisir medicinali e la stessa fornace d’un tratto esplosero; il loro legame con Meng Hao venne distrutto, e dalla sua bocca schizzò del sangue. Il sangue schizzò sui resti esplosi degli elisir medicinali; questo era sangue pervaso dai suoi indescrivibili pensieri, pensieri che trasportavano il suo amore incessante per un padre.


“Padre…”. Senza esitare, Meng Hao corse all'esterno.


Lasciò il laboratorio di produzione di elisir, del tutto inconsapevole che tra i resti frantumati della fornace per elisir c’erano nove elisir distrutti. Tuttavia, il gruppo era di dieci pezzi. Tutto il potere medicinale dei nove elisir distrutti si era fuso nel decimo elisir.


Comparve quel decimo elisir, brillava intensamente quando iniziò a trasformarsi da qualcosa di illusorio a qualcosa di reale!


L’elisir assorbì anche il sangue di Meng Hao, il quale conteneva i suoi veri sentimenti e le vere emozioni. Per questo, l’elisir… iniziò a trasformarsi completamente. Stava creando qualcosa dal nulla!


Tuttavia, non aveva importanza che l’elisir medicinale fosse un qualcosa dal nulla, e nemmeno che rispondesse a tutti i requisiti che Meng Hao aveva sognato. Nella sua mente, non c’era alcun elisir medicinale. C’era solo ansia, un’ansia così intensa da dimenticarsi chi era…


Uscì di corsa dal laboratorio di produzione degli elisir, dalla grotta dell’Immortale, da tutta l’area in cui si trovava. Si trasformò in un raggio di luce che sfrecciò verso la grotta dell’Immortale di Ke Yunhai ad una velocità incredibile.


La campana a morto risuonò lungo le sette grandi vette delle montagne del Primo Cielo… DON… DON… Quando si raggiunse il tredicesimo rintocco, Meng Hao arrivò nella grotta dell’Immortale di Ke Yunhai.


Nel vedere che la porta era saldamente sigillata, le lacrime iniziarono a versarsi sul volto di Meng Hao. Si inginocchiò davanti alla porta.


“Padre!”. La sua voce non era molto alta, ma pervase tutta la Quarta Montagna. I suoi occhi erano umidi. Non era certo del momento, ma ad un certo punto si era immerso completamente in questo antico mondo illusorio. Ke Yunhai era comparso per colmare il vuoto di amore paterno che esisteva nel suo cuore fin da quando era giovane.


Quel vuoto era qualcosa che Meng Hao di solito teneva ben nascosto. Non voleva che nessuno lo toccasse, nemmeno lui stesso.


Ma poi, Ke Yunhai era comparso in quest’antica illusione e quel vuoto… era stato colmato.


Il cuore di Meng Hao veniva fatto a pezzi. Per lui, Cielo e Terra avevano perso ogni colore. Emerse in lui un sentimento indescrivibile; si sentì come se il suo corpo fosse stato trasformato in un buco nero che stava consumando la sua anima e la sua vita. Tutto il suo mondo.


“Padre…”. Le lacrime rigavano il suo volto mentre guardava la porta della grotta dell’Immortale. La campana a morto continuava a riecheggiare. Adesso aveva rintoccato diciannove volte. Ogni rintocco portava la Quarta Vetta ad essere circondata da un raggio di luce verde. Al momento, la montagna era circondata da diciannove anelli di luce brillanti.


Mentre le lacrime scendevano sul volto di Meng Hao per poi cadere al suolo, la porta della grotta dell’Immortale iniziò ad aprirsi lentamente. Si poté udire all'improvviso la voce esausta di Ke Yunhai dal suo interno.


“Non piangere”.


Meng Hao si alzò immediatamente e il suo corpo iniziò a tremare. Senza esitazioni, si precipitò all'interno. La grotta dell’Immortale era buia, ma riuscì comunque a vedere Ke Yunhai seduto lì a gambe incrociate sul suo letto di pietra.


Ke Yunhai era ancora più antico di prima. Sembrava emanare un’aura di totale decadimento. Da lui pulsavano dei nodi di luce bianca; sembrava che il suo corpo al momento si trovasse nella fase di trapasso in meditazione.


Riguardo alla lampada accanto a lui… l’olio si era esaurito e la lampada si era prosciugata. La luce era debole, come se il minimo vento avrebbe potuto spegnerla.


Una bara enorme si trovava di lato, con la superficie incisa con bestie di buon auspicio. Sembrava comune, ma guardandola attentamente si poteva vedere quanto fosse incredibile.


“Jiusi, non piangere…” disse con voce roca, guardando Meng Hao con un’espressione tenera. “Sei cresciuto. Il tuo papà non può restare con te per sempre. Da questo momento, dovrai fare affidamento su te stesso… tuttavia, c’è un’ultima cosa che posso fare per te. Prima che io spiri durante la meditazione, ti donerò il tesoro prezioso di una vita, forgiato da me in persona!”.


La campana a morto all'esterno aveva raggiunto il cinquantasettesimo rintocco. Quando avrebbe raggiunto il novantanovesimo, l’anima si sarebbe dissipata. Insieme ai novantanove cerchi di luce creati dai rintocchi della campana, questa sarebbe tornata a Cielo e Terra e poi sarebbe entrata negli inferi…




Nota dell’autore Er Gen: l’amore di un padre è come una montagna. Per molti anni, non ho compreso questa cosa. Sono riuscito a comprendere davvero cosa significhi essere padre otto anni fa, quando io stesso sono diventato padre. In seguito, ho compreso quanto l’amore di un padre e quello di una madre siano diversi. Quando ero giovane ho letto un saggio di Zhu Ziqing dal titolo Retreating Figure.
In quel momento non l’ho compreso, ma molti anni dopo mi è tornato in mente. Ogni volta che lo leggo, lo comprendo sempre di più e il significato diventa sempre più profondo. Ogni volta che lo leggo, comprendo di più cosa significhi essere padre.


Auguro a tutti i padri un buon viaggio nella loro vita. (Fratelli e Sorelle, vi prego, trascorrete più tempo con vostro padre. Sfruttate più occasioni per augurargli ogni bene. È stato solo con la nascita di mio figlio che mi sono reso conto di quanto sia difficile per un padre e una madre crescere un figlio).


NOTE:


In cinese, 掌上明珠 - zhǎng shàng míng zhū significa “una perla sul palmo” e potrebbe essere l’equivalente dell’italiano “pupillo/a” o “luce degli occhi di qualcuno”. Questo modo di dire viene utilizzato quasi esclusivamente per descrivere le figlie femmine, poiché la perla viene vista come un oggetto femminile, delicato e molto prezioso. È per questo che abbiamo preferito seguire ciò che già era stato fatto nella traduzione inglese, dove è stata lasciata la traduzione letterale dal cinese anche se può non essere di comprensione immediata.


__


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!        
-MadOtter


                                



