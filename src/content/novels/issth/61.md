---
title: Capitolo 61 - Un Evento Scioccante nel Dominio Meridionale
pubDate: 2025-03-17T11:17:34.765Z
tags:
    - issth
---


Un boato riecheggiò nei cieli.


La fonte del rumore non era vicina, anzi sembrava provenire da lontano. Non si dirigeva verso il luogo in cui si trovavano Meng Hao e gli altri, ma copriva l'intero Stato di Zhao. In quel momento, ogni Coltivatore nella nazione aveva sentito il potente ruggito.


Apparve una luce rossa, così grande che non si poteva capire quanto spazio coprisse. Era come se tutto il cielo si fosse tinto di cremisi. Nessuno sapeva cosa stesse succedendo.


Lontano dallo Stato di Zhao e dagli occhi dei suoi Coltivatori, nel mezzo del Dominio Meridionale, un'enorme fessura si era aperta nel cielo.


Era una Frattura Celeste!


Il rumore aumentò d'intensità, rimbombando non solo nello Stato di Zhao, ma in tutto il Domino Meridionale. Venne udito in ogni luogo, ogni Setta, ogni Clan dell'enorme Dominio Meridionale.


L'espressione di Meng Hao cambiò. Era scioccato nel vedere l'aura nera fuoriuscire ancora più velocemente dal suo corpo. Avanzò rapido, il corpo che ormai era diventato una saetta di luce iridescente.


Yan Ziguo e gli altri erano sbalorditi. I cuori martellavano nei loro petti e, tutto ad un tratto, le loro basi di Coltivazione sembrarono instabili, come se stessero per volare fuori dai loro corpi.


Nel frattempo, tra le montagne dello Stato di Zhao, una densa nebbia vorticava attorno alla Setta del Vento Gelido, una delle tre grandi Sette. Quando si udì il boato la nebbia iniziò a ribollire e le cime delle montagne a tremare. All'interno della Setta, centinaia di discepoli dal volto pallido sollevarono lo sguardo verso il cielo.


Su un monte dietro la Setta, i due membri più forti, due Anziani allo stadio di Formazione del Nucleo, si svegliarono e uscirono da una stanza segreta. Volarono fuori e si librarono nell'aria, osservando il cielo a bocca aperta. Le loro basi di Coltivazione girarono velocemente. Anche se da così lontano non potevano vedere esattamente che cosa stesse succedendo, potevano comunque percepire un enorme e devastante pressione provenire dai Cieli. Grazie alle loro straordinarie basi di Coltivazione, erano in grado di sentire che i Cieli si stavano spaccando.


"Cos'è successo? Il rumore proveniva dal centro del Dominio Meridionale. Impossibile! È troppo distante, com'è possibile che il suono sia arrivato così velocemente?!"


Cinque tra gli Anziani allo stadio di Formazione del Nucleo della Setta del Vento Gelido li raggiunsero, uno dopo l'altro. Avevano i volti pallidi e tremavano.


In un'altra delle tre grandi Sette dello Stato di Zhao, la Setta della Sera Eretta, due Eccentrici allo stadio della Formazione del Nucleo e quattro Anziani allo stadio della Stabilità della Consistenza, fluttuavano a mezz'aria, fissando con freddezza i Cieli in lontananza. Il cielo era completamente scarlatto, come infuocato. Lo spettacolo li aveva lasciati attoniti.


"Che... cos'è...?"


Ciò non succedeva solo ai membri della Setta del Vento Gelido e della Setta della Sera Eretta. Anche i discepoli della Setta della Corrente Tortuosa avevano sentito il rumore e, senza dire una parola, fissavano il cielo, sbalorditi. L'Eccentrico della Setta, allo stadio di Formazione del Nucleo, tremava. La sua base di Coltivazione era profonda, eppure si trovava a fissare l'orizzonte, chiedendosi cosa stesse succedendo. Nel mezzo dello sconvolgimento generale, quelle che sembravano innumerevoli fessure iniziarono a solcare l'intera volta celeste.


"Questo non è un rumore normale, altrimenti non si propagherebbe così velocemente nello Stato di Zhao. La sua velocità... questo suono potrebbe distruggere tutto!"


La situazione nelle Sette degli altri stati confinanti era la stessa che nello Stato di Zhao. Molto lontano nel Dominio Meridionale, anche i Patriarchi delle cinque grandi Sette e dei tre grandi Clan, con le loro profonde basi di Coltivazione, percepirono un'enorme pressione provenire dai Cieli. Dato che si trovavano al centro del Dominio Meridionale, potevano vedere quello che agli altri era precluso.


Videro la gigantesca frattura nel cielo. Un'espressione incredula apparve sui loro volti.


Quel giorno, in quel momento, l'intero Dominio Meridionale era in rivolta. Innumerevoli Coltivatori fluttuavano nell'aria e un numero impressionante di esperti osservava incredulo lo spettacolo. Lo strano segno apparso nell'aria li aveva scossi nel profondo.


Meng Hao volò il più velocemente possibile, riversando intorno a sé più aura nera del solito, come se stesse rispondendo a una chiamata. Questo, insieme allo strano segno nel cielo, lo aveva fatto quasi impazzire dalla paura. Si scagliò in avanti alla massima velocità, fino ad arrivare sulla cima di un'alta montagna. Rimase lì, guardando i Cieli.


In lontananza, sembrava che i Cieli si stessero lentamente spaccando. Un bagliore cupo si diffondeva, coprendo il cielo e la terra di un'oscurità nera come la pece.


Passò un secondo e l'intero Dominio Meridionale iniziò a tremare, come se un'incredibile forza lo scuotesse dall'interno, creando sismi che si espandevano. Le montagne si sgretolarono e la terra vibrò.


Il Dominio Meridionale era molto vasto, quindi ci volle un po' perché gli effetti si manifestassero dappertutto. Iniziò dal centro e si diffuse in ogni direzione, fino a giungere ai suoi confini. Le montagne continuarono a collassare, ma, dato che era molto lontano, nello Stato di Zhao gli effetti non furono così catastrofici. Ci fu solo qualche terremoto più debole durante la settimana seguente.


Tutto ciò lasciò scioccati gli Eccentrici dello Stato di Zhao. Alcuni di loro erano stati nelle terre centrali del Dominio Meridionale e sapevano quanto lontane si trovassero. Nemmeno un terremoto incredibilmente distruttivo avrebbe potuto causare danni nello Stato di Zhao per i sette giorni seguenti.


Durante quella settimana una voce si diffuse a macchia d'olio nel Dominio Meridionale. Presto non ci fu più nessuno che non avesse ascoltato l'incredibile storia.


Un corpo era caduto dal cielo!


Ed era caduto a circa cinque chilometri da una delle Zone Pericolose del Dominio Meridionale: la Grotta della Rinascita.


La notizia suscitò molto scalpore nel Dominio Meridionale e mise in subbuglio gli animi. Si diceva anche che gli esperti del Deserto Occidentale si stavano riunendo nel Dominio proprio a causa di ciò.


"Era il corpo di quale esperto? È caduto dai Cieli. Si dice... che si possa mettere piede nei Cieli solo dopo aver raggiunto l'Ascensione Immortale! Può essere che il ruggito che abbiamo sentito sia stato causato dal corpo prima di morire?"


"Raggiungere l'Ascensione Immortale? Facile a dirsi, ma, secondo gli antichi documenti, solo sette od otto persone ce l'hanno fatta nel Dominio Meridionale. Ma quel corpo... è troppo difficile da credere. Quando ha colpito il suolo, ha causato sette giorni di terremoti".


"Condensazione del Qi e Stabilità della Consistenza, Formazione del Nucleo e Anima Nascente, Recisione dello Spirito e Ricerca del Dao, infine Ascensione Immortale. In tutto ci sono sette stadi per conquistare l'Ascensione Immortale. Raggiungerla e conquistare il vuoto è incredibilmente difficile. Così tanto difficile!"


Le voci si diffusero in tutto il Dominio Settentrionale. In ogni caso, non giunsero fino allo Stato di Zhao, che era una zona troppo remota. Solo alcuni Anziani delle grandi Sette entrarono in possesso dell'informazione.


Meng Hao continuò a muoversi nelle profondità delle montagne, con il volto cupo. Durante i sette giorni, l'aura di morte era diminuita in maniera consistente, ma poi aveva iniziato a fuoriuscire di nuovo come prima. Aveva stimato che avrebbe impiegato circa venti giorni ancora per dissiparsi completamente.


"Quest'aura di morte è davvero fastidiosa. Se non fosse per lei, potrei essere fuori a portare a termine i miei obbiettivi". Era fortemente irritato. A causa degli eventi della settimana prima, tutti i Coltivatori dello Stato di Zhao erano in uno stato di allerta, costringendo Meng Hao a nascondersi in continuazione. L'avevano persino trovato alcune volte, mettendolo in una situazione pericolosa.


Ogni volta doveva pensare a una maniera per cavarsela. Non gli piaceva uccidere, ma ultimamente aveva provato più volte un forte intento omicida.


"Non servirebbe a nulla. Se fossi costretto a uccidere qualcuno, questo mi causerebbe ancora più problemi. Meglio che continui semplicemente a nascondermi". Ci pensò per un po', poi, all'improvviso, alzò lo sguardo. Sopra di lui, tra le innumerevoli montagne, tutto era calmo. Meng Hao si fermò e si guardò intorno, ma non riuscì a capire perché tutto sembrasse così tranquillo.


Aveva una brutta sensazione. Si incupì, diede un colpetto alla sua borsa da trasporto e ne estrasse il prezioso ventaglio. Si lanciò nella foresta.


Ci fu un rumore fragoroso, seguito da un vento che fece frusciare le foglie al suo passaggio. Poi, tutto tacque di nuovo, nessuna traccia di qualcosa di strano. In ogni caso, l'espressione di Meng Hao cambiò. Gli eventi della settimana precedente erano stati scioccanti, ma da allora le cose si erano calmate e, in quell'area, non era morto alcun animale selvatico. Il boato che era risuonato avrebbe dovuto far fuggire gli animali, eppure tutto era calmo.


Senza esitare, Meng Hao scagliò il ventaglio in avanti, in una direzione diversa. In quel momento, si udì un grugnito e dalle cime delle montagne vicine partirono dei fasci di luce nera, che si unirono avvolgendo tutta l'area, come un sigillo.


Meng Hao si trovava nell'area sigillata, anche se non al centro, più sul limitare. Se non fosse stato prudente e avesse proseguito si sarebbe trovato giusto nel mezzo.


Apparvero otto figure, dalle forme indistinte. Presto il gruppo divenne visibile. Meng Hao vide uno scudo strano, come fatto d'acqua, che prima non era stato in grado di percepire e che aveva celato gli otto fino a quel momento.


Otto persone: sei uomini e due donne. Una delle donne indossava un lungo abito bianco e aveva il volto pallido. Tra le mani teneva una perla verde acqua che emetteva onde che si increspavano come acqua e che servivano a nasconderla. Però, la perla era coperta di crepe, evidentemente poteva essere usata solo una volta.


Non si avvicinò a lui, ma rimase distante. Gli altri si avvicinarono a gran velocità, circondandolo. Uno era Yan Ziguo.


Il volto di Meng Hao si oscurò, mentre guardava freddamente il gruppo di Coltivatori. Un'aria assassina si propagava da Yan Ziguo, ma la sua base di Coltivazione non era la più alta del gruppo. La più alta apparteneva infatti a qualcuno che non si trovava nemmeno a terra. Fluttuando nell'aria su una spada volante, si trovava un uomo di mezz'età avvolto in una tunica Daoista azzurro cielo. I suoi occhi erano calmi, ma emanava un'incredibile aria di superiorità.


La sua base di Coltivazione era al nono livello di Condensazione del Qi!


Nelle Sette dello Stato di Zhao, coloro che avevano raggiunto il nono livello di Condensazione del Qi si trovavano in una posizione unica. Se in un ciclo di sessant'anni fossero riusciti a stabilizzare con successo la loro Consistenza, sarebbero diventati Anziani della Setta. Se invece non ce l'avessero fatta non sarebbero più stati membri della Fazione Interna, ma Guardie Onorarie.


Se Shangguan Xiu fosse stato membro della Setta dell'Affidabilità quando questa era ancora potente, sarebbe diventato una Guardia Onoraria e non un Anziano.


L’uomo di mezz'età era al nono livello di Condensazione del Qi solo da due anni. Si poteva dire che il suo futuro non avesse limiti. Se fosse riuscito a stabilizzare la sua Consistenza, avrebbe ottenuto un'identità completamente diversa.


"Sei intelligente,” disse Yan Ziguo freddamente “se non lo fossi, non saresti stato capace di raggirare la Setta del Fato Viola. Ma, anche se non sei al centro, una volta che sei nel perimetro dell'incantesimo, sei morto. Dopotutto il Fratello Anziano Liu è qui e riusciremo a prenderti il vero tesoro. Quando avremo finito, forse lasceremo il tuo corpo intatto". Guardava con avidità il ventaglio di Meng Hao. Nei giorni passati, aveva scoperto molte cose su Meng Hao, inclusi i dettagli del suo affare con i discepoli della Setta del Fato Viola, grazie a Sun Hua. Ora bramava gli oggetti di Meng Hao ancora di più.


Meng Hao, con il volto serio, non lo guardava nemmeno. Invece, fissava il Coltivatore al nono livello di Condensazione del Qi.


Era il Fratello Anziano Liu che aveva menzionato Yan Ziguo. Sembrava piuttosto ordinario e non parlava, restando sulla sua spada volante, immerso nella sua aura potente. Quando Meng Hao percepì la sua forza, strinse gli occhi.


"Se vuoi i tesori di Meng Hao” disse con freddezza “dovrai pagarne il prezzo". Colpì la borsa da trasporto e una saetta argentea volò fuori. Una brillante lancia d’argento apparve tra le mani di Meng Hao. La piantò nel centro del ventaglio al suo fianco, la punta dritta verso l'alto.


Non appena apparve, la lancia d’argento catturò l'attenzione dei presenti. Anche gli occhi del Fratello Anziano Liu brillarono quando si posarono sulla lancia.


Nello stesso momento in cui si concentrarono sulla lancia, Meng Hao, con gli occhi lucenti, lanciò la pergamena dipinta che si aprì. Ululati si riversarono fuori dalla pergamena, mentre apparivano tre bestie di nebbia che si scagliarono all'attacco del gruppo.


Sfruttando il vantaggio del caos che aveva creato, Meng Hao si affrettò a muovere le dita seguendo un motivo incantato e un fascio di luce nera si scagliò all'esterno a incredibile velocità. Il cuore di Yan Ziguo gli balzò nel petto, mentre si spostava dalla scia luminosa creata dall'oggetto, contrattaccando allo stesso tempo. Prima che potesse fare un minimo movimento, il fascio di luce nera si conficcò nella sua testa, proprio in mezzo alle sopracciglia.


Era la Punta Combattente dell’Inferno!


E questo era il temperamento di Meng Hao. Non attaccare andava bene, ma quando si attaccava, bisognava essere i primi a colpire! Yan Ziguo stava praticamente cercando di morire, quindi Meng Hao l'avrebbe mandato nella gialle sorgenti degli inferi!
                                


                                



