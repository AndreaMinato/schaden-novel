---
title: Capitolo 625 - Sto Ancora Cercando!
pubDate: 2025-03-17T11:17:34.949Z
tags:
    - issth
---


La sua base di Coltivazione iniziò subito a ruotare e i suoi capelli si sollevarono nell'aria attorno a lui. Dalla Montagna della Reincarnazione venne fuori il potere di Cielo e Terra, pervaso da un’aura unica, per poi riversarsi nel corpo di Meng Hao. Questo penetrò attraverso i suoi pori, unendosi a lui e portando la sua base di Coltivazione a girare sempre più velocemente.


Meng Hao riusciva a sentire le sue pulsazioni. Ogni battito faceva emergere un boato che pervadeva il suo corpo. Si potevano udire dei crepitii mentre diventava gradualmente sempre più alto.


Divenne più snello, più affascinante e, mentre i capelli danzavano attorno a lui, il suo aspetto Demoniaco divenne sempre più intenso.


La base di Coltivazione di Meng Hao si trovava già nella Recisione dello Spirito di mezzo passo. Infatti, quando entrava nell'Ottava Anima poteva essere considerato una vera Recisione dello Spirito; il suo scontro con Patriarca Huyan aveva stabilito a pieno quanto fosse realmente forte.


Se lo avesse voluto, Meng Hao avrebbe potuto semplicemente chiudere gli occhi per un breve periodo e provare la sua prima Recisione. Se ci fosse riuscito, avrebbe avuto una Sfera.


Tuttavia, la questione relativa a una Sfera era fin troppo importante. La Recisione dello Spirito era una distinzione tra Immortale e mortale, quindi non sarebbe stata una decisione che Meng Hao avrebbe preso alla leggera. Aveva bisogno dell’illuminazione dalla sua forza vitale, dalla sua vita in generale. Aveva bisogno di cercare il cammino che portava alla comprensione e poi, naturalmente, ottenere l’illuminazione della sua Sfera. Quando aveva fatto quel primo passo dall'essere mortale verso il diventare Immortale, quello era il momento della Recisione dello Spirito!


Oltre a questi motivi, ce ne era un altro. Meng Hao era molto testardo quando si trattava della sua base di Coltivazione. Non voleva usare l’Ottava Anima per entrare nella Recisione dello Spirito. Aveva una Consistenza Perfetta, come anche un Nucleo Perfetto. Riguardo alle sue Anime Nascenti, aveva usato le sue tecniche per ottenere la Perfezione.


Eppure, sebbene fondere le sue otto Anime Nascenti in una sola sembrasse Perfetto, non era questo il limite!


“Devo formare una nona Anima Nascente!”. Nei suoi occhi brillò una strana luce e l’ambizione che aveva dentro di sé divenne ancora più forte. Aveva intrapreso questo percorso nella sua Coltivazione, così da fare qualsiasi cosa per ottenere l’apice della buona fortuna.


In questo momento il suo corpo tuonò poiché il potere di Cielo e Terra dell’aura della Montagna della Reincarnazione si riversò al suo interno. La sua base di Coltivazione aumentò fino a raggiungere un punto in cui non sarebbe potuta andare oltre. D’accordo con la volontà di Meng Hao, divenne stabile e iniziò a trasformarsi nella sua regione del dantian.


“Le mie Anime Nascenti dei Cinque Elementi derivano dalla mia stessa illuminazione. Ogni energia esterna è ausiliaria!”. Il potere di Cielo e Terra continuava a riversarsi nella regione del dantian di Meng Hao, trasformandosi lentamente in un vortice.


Attorno a questo vi erano le sue otto impressionanti Anime Nascenti!


“La forza del vento del roc mi è stata donata dal benefattore nella Grotta della Rinascita. È rimasta nascosta nel mio corpo per anni, per essere finalmente raffinata nella mia sesta Anima Nascente!”. Negli occhi di Meng Hao brillò una strana luce. Ad ogni respiro che faceva, dentro di lui scorreva una quantità maggiore di energia di Cielo e Terra.


“Il Fulmine della Tribolazione Celeste. L’ho vissuto in diverse occasioni, a partire dalla Stabilità della Consistenza e fino allo stadio dell’Anima Nascente. Dopo che nel mio copro se ne era accumulato a sufficienza, l’ho raffinato nella mia settima Anima Nascente!”. Le viscere di Meng Hao rombarono come se vi fosse un tuono e il vortice nella sua regione del dantian ruotò ad una velocità sempre maggiore.


“La Consacrazione del Corpo mi ha permesso di mettere piede nella Recisione dello Spirito. Ho fatto coagulare Qi e sangue per formare l’ottava Anima Nascente!”. Il grido si fece più intenso, portando Ke Jiusi a fissarlo e facendo comparire uno strano bagliore negli occhi del vero spirito Notte.


Sul volto di Zhixiang era visibile uno sguardo incredulo.


“Questa volta formerò la nona Anima Nascente… esclusivamente con la forza proveniente dall'esterno.


Ora, se voglio creare la nona Anima Nascente esclusivamente con la forza esterna”, pensò Meng Hao, “allora beh… la prima cosa che devo fare è raggiungere… la Condensazione del Qi, la Stabilità della Consistenza, la Formazione del Nucleo e, alla fine, metterle insieme in un’Anima Nascente!”.


I capelli di Meng Hao ondeggiarono in preda al caos, come se stesse imperversando un vento di tempesta. Anche i suoi abiti fluttuarono in modo frenetico. Adesso era completamente immerso nel potere di Cielo e Terra proveniente dall'aura della Montagna della Reincarnazione e si sollevava attorno a lui in un vortice.


Questo si ridusse rapidamente, risucchiato da Meng Hao. Quando ciò accadde, i suoi occhi divennero sempre più splendenti. Nella regione del dantian si poté udire un boato. Il vortice era stato coagulato al massimo, fino al livello del grande cerchio della Condensazione del Qi. Poi iniziò ad assumere le sembianze dei Pilastri del Dao!


I Pilastri del Dao indicavano la Stabilità della Consistenza!


Questa scena portò Ke Jiusi ad osservare sempre più concentrato.


“Sta per formare un’altra Anima Nascente. Sta coltivando… le Sacre Scritture dello Spirito Sublime!”.


Il vero spirito Notte continuava ad osservare in silenzio, fissando Meng Hao intensamente.


Quella più scioccata era Zhixiang. Aveva gli occhi strabuzzati mentre osservava Meng Hao assorbire l’energia spirituale. Non poté fare altro che serrare i denti, con un’espressione di dolore sul volto.


“Quella è l’aura della Montagna della Reincarnazione. Meng Hao… sta proprio usando quell'aura per formare un’Anima Nascente!! Se io fossi in grado di assorbirla, questa apporterebbe un beneficio incredibile al mio Corpo di Demone Immortale!”.


Proprio mentre un dolore disperato pervadeva il cuore di Zhixiang, il vortice tonante attorno a Meng Hao scomparve poiché era stato completamente assorbito. Adesso era più alto di una testa rispetto a prima. Fu circondato da un’aura illusoria, che dava l’impressione che lui si stesse alternando tra realtà e illusione.


Fece un respiro profondo, congiunse le mani e poi si inchinò verso la Montagna della Reincarnazione.


Non aveva bisogno di alcun inchino, ma Meng Hao lo fece ugualmente per la benevolenza della montagna.


Quando si alzò, la Montagna della Reincarnazione tuonò ancora. Si levò un fumo nero e delle fiamme sfrecciarono nell'aria fino a riempire il cielo. Poco a poco, il fumo assunse le sembianze di una sagoma.


Si trattava di un uomo con indosso un abito nero e i lineamenti indefiniti. Tuttavia, sprigionava una sensazione di anzianità incredibile che si diffuse in tutte le direzioni.


Sembrava guardare Meng Hao. Trascorso un istante, si poté udire una voce roca, pervasa da una fredda mancanza di sentimenti.


“Quando Fiamma Morente ha lasciato la montagna, ha desiderato ricevere in prestito da me un cuore del Demone. All'epoca gli ho porto una domanda.


«Che cos’è il Dao!?»


Ho porto la stessa domanda a molte persone e solo in tre mi hanno fornito una risposta che meritasse di essere ricordata. Uno di loro ha detto che il Dao è un cammino. Ci sono tremila grandi Dao e, quindi, tremila cammini. Cammini diversi per persone diverse, niente di più, niente di meno. Bisogna proseguire, a prescindere dal fatto che ci sia o meno un cammino sotto ai propri piedi! La persona che mi ha dato quella risposta… è diventata il Signor Li!


La seconda risposta fu che il Dao è eterno e immutabile. È l’unica verità di Cielo e Terra. È possibile guardarlo, ma mai toccarlo… comprenderlo, ma non essere mai in grado di spiegarlo. Se lo si comprende, lo si comprende. Se non lo si comprende… allora anche passare tutta la vita a cercarlo non porterà all'illuminazione. La persona che ha pronunciato queste parole è diventata il Signor Ji.


La terza risposta mi è stata fornita da Fiamma Morente. Lui ha affermato che il Dao è il cuore e che il cuore è ossessione. Il suo desiderio di distruggere il mare di amarezza è stata un’ossessione che ha preso il sopravvento su di lui. Era diventata sempre più profonda. Se avesse dovuto davvero distruggere il mare di amarezza, allora il suo Dao… sarebbe stato una legge della natura di Cielo e Terra!


L’eternità è sempre qui. Lui può essere morto, ma il Dao esisterà per sempre.


Ha affermato che tutte le regole e le leggi che esistono al mondo hanno le loro fondamenta negli esperti potenti che sono esistiti su quel cammino, come anche nella comprensione del loro Dao!


Se il Dao di una persona è la convinzione che il cielo debba essere diviso in periodi di notte e giorno, allora i Cieli forniranno quel ciclo.


La vita può terminare, ma il Dao esisterà per sempre. La vita… è vissuta per poter lasciare una buona reputazione nelle epoche successive alla propria morte, per far rimanere il proprio Dao, per trasformarlo in una legge della natura, per essere senza alcun rimpianto.


Grazie alla sua risposta, è riuscito ad avere in prestito uno dei miei Cuori del Demone di terzo grado.


Adesso devi rispondermi. Secondo quanto credi, che cos'è il Dao? Hai il tempo necessario ad un bastoncino d’incenso per bruciare, e non potrai astenerti dal rispondere”.


Mentre Meng Hao ascoltava le parole della Montagna della Reincarnazione, il suo cuore fu pervaso da grandi ondate. Riusciva a riconoscersi nella risposta del Signor Li: anche questa conteneva delle verità.


Per quanto riguardava la risposta data dal Demone Maggiore Fiamma Morente in quell'anno, questa fece tremare la sua mente come un oceano ribollente. Forse, anche quella risposta era la verità.


“Il motivo per cui la Montagna della Reincarnazione riesce a ricordare solo queste tre risposte è forse dovuto al fatto che quelle tre risposte spiegano a pieno il significato del carattere Dao 道?”. Rimase lì in silenzio.


“Che cos’è il Dao?” si chiese. Nei suoi occhi comparve un bagliore, ma non riuscì a pensare a una risposta. Aveva sentito usare da molte persone questo carattere, Dao, ma fino ad oggi aveva avuto la sensazione di andare a tastoni sui margini del suo significato.


Proprio mentre Meng Hao si immerse nei pensieri, comparve un secondo incensiere dal fumo nero. Il fumo si infiammò e il bastoncino d’incenso iniziò a bruciare.


Ogni cosa era immobile e silenziosa. Il bastoncino d’incenso bruciava lentamente e il tempo scorreva. Tuttavia, Meng Hao non aveva ancora fornito una risposta. I suoi occhi erano pervasi da uno sguardo assente.


Ben presto, il bastoncino d’incenso stava raggiungendo la sua fine. Ne era bruciato il novanta percento. Ke Jiusi sospirò quando guardò Meng Hao, con negli occhi uno sguardo di compassione.


Il vero spirito Notte stava in silenzio, ma anche questo sospirò tra sé. “Dunque, a quanto pare non è lui la persona che il Signor Li sta aspettando…”.


Il cuore di Zhixiang fu pervaso da emozioni complesse. Guardò Meng Hao e poi il bastoncino d’incenso che era quasi spento. Scosse la testa.


Fu in questo momento che gli occhi di Meng Hao iniziarono a splendere intensamente. L’assenza precedente scomparve. Alzò lo sguardo verso la Montagna della Reincarnazione e lentamente iniziò a parlare.


“Non so quale sia la risposta”, sussurrò. “La mia base di Coltivazione non mi permetterà di comprendere cosa sia il Dao…


Per me, il Dao è molto semplice. È il parlare, dialogare, aprire la bocca e lasciare che le altre persone aprano le loro. Il Dao è tutto questo, parlare. Esprimere le parole che vengono dal cuore, enunciare i pensieri che si desiderano esprimere.


Non richiede alcuna illuminazione e nemmeno l’ossessione. Non richiede un cammino sotto ai propri piedi. Forse è la prima voce di tutti gli esseri viventi, di ogni cosa sotto la volta dei Cieli.


Quando si riesce a sentire quella voce, quella è il Dao, sta parlando!”. Meng Hao aveva organizzato i suoi pensieri e aveva espresso ciò che aveva compreso, in base alla sua sfera attuale.


Non sapeva se quello che aveva detto fosse giusto o sbagliato. Infatti, non avrebbe voluto parlare per nessuna ragione, ma non aveva altra scelta che ignorare questi sentimenti. Tutto quello che poteva fare era spiegare.


A quel punto, il bastoncino di incenso aveva raggiunto la fine. Tremolò, sul punto di spegnersi del tutto. “Al contempo”, proseguì, “quando quella voce parla, essa rappresenta una direzione!


“Gli sconfinati Cieli e Terra sono l’ultima dimora di tutti gli esseri viventi. La vita è come un viaggio, pieno di scenari diversi, percorsi diversi.


Qualche volta si può pensare che ci sia un unico percorso. Qualche volta, l’ossessione del proprio cuore crea un percorso.


Riguardo al Dao, questo è una direzione. Quella direzione che può guidarti nella vita. Quando si affrontano decisioni infinite, questo può portare lungo i cammini che si devono percorrere. Alla fine… può aiutare a scegliere quale percorso intraprendere!


Si forma dopo aver subito le vicissitudini della vita, la purificazione del tempo e dopo aver compreso ciò che proviene dal vivere il mondo. Può essere nascosto in qualsiasi momento, luogo, direzione o azione…


Questo è quello che ho compreso io del Dao. Punta in una direzione e mi da la forza di proseguire. Forse nemmeno esiste, o forse è ovunque.


Riguardo a me, io lo sto ancora cercando…”. Sollevò la testa per guardare la Montagna della Reincarnazione.


Questa rimase in silenzio, così come Ke Jiusi e il vero spirito Notte.


Anche Zhixiang rimase in silenzio.




Nota di Deathblade, traduttore della versione inglese: in questo capitolo viene citato “il Dao”. Vi prego di prendervi un momento per leggere le poche informazioni che seguono riguardo a “il Dao”. In cinese il carattere dao 道 ha diversi significati. Ecco alcune delle definizioni di questo carattere: strada, via, cammino, percorso, direzione, dire, parlare, verità, principio e, naturalmente, “il Dao” legato al Daoismo. Tenete tutto questo bene a mente durante la lettura!


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter


                                


                                



