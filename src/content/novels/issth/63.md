---
title: Capitolo 63 - Un'Altra Onda S'Innalza!
pubDate: 2025-03-17T11:17:34.766Z
tags:
    - issth
---


Un’esplosione risuonò. La grande mano di nebbia era stata creata dall'effetto combinato di due discepoli della Setta della Corrente Tortuosa all'ottavo livello di Condensazione del Qi. Meng Hao da solo non sarebbe mai stato in grado di resistere. Era per quello che aveva usato il secondo oggetto più misterioso della sua borsa, le spade di legno. Il primo era, naturalmente, lo specchio di rame.


Le spade, che erano state oggetto del desiderio di Wang Tengfei, volarono via dalla mano di Meng Hao. Bucarono la nebbia gigantesca e procedettero verso i due discepoli della Setta della Corrente Tortuosa.


Le spade non emettevano un’aura potente, ma mentre volavano attraverso l’aria risucchiarono l’energia spirituale in una corrente turbinosa. I due discepoli, ammutoliti, la schivarono immediatamente. Senza nemmeno un verso, Meng Hao si lanciò in lontananza.


Le spade si mossero in cerchio, tornando da lui. Non guardò nemmeno indietro, si limitò ad accelerare.


Alle sue spalle, gli occhi del Fratello Anziano Liu si strinsero, e l’avarizia nei suoi occhi si fece più forte.


“Questo Meng possiede troppi oggetti magici. Quelle spade di legno sono così misteriose… non fa che provare che la lancia che la Setta del Fato Viola stava inseguendo è incredibilmente straordinaria! Ma perché non ha ancora usato il suo potere?” Gli occhi del Fratello Anziano Liu lampeggiarono mentre continuava l’inseguimento. Come Meng Hao, non aveva il potere di sostenere un lungo volo, ma aveva bisogno di un’assistenza magica per planare.


Sun Hua e gli altri della Setta della Corrente Tortuosa erano scuri in volto, soprattutto Zhou e Xu. Con dei grugniti glaciali, si lanciarono all'inseguimento. Sun Hua serrò la mascella e li inseguì. Zhou e Xu si trasformarono in scie di luce colorate mentre si lanciavano nell'aria. Rimasero distanti dal Fratello Anziano Liu della Setta del Vento Gelido, ma continuarono ad inseguire Meng Hao.


Meng Hao aveva un’espressione truce. Sapeva che il Fratello Anziano Liu non aveva ancora fatto una mossa. Con l’apparizione di Sun Hua e gli altri, ora aveva due ondate di Coltivatori alle spalle. Si accigliò.


“Non ho abbastanza Pietre dello Spirito,” pensò melanconicamente. “Se ne avessi avute abbastanza, avrei potuto duplicare un Elisir dello Spirito Celeste e raggiungere finalmente il nono livello… se fossi di nono livello questa gente non mi inseguirebbe.”


“A quanto pare devo iniziare a vendere qualcuno dei miei tesori…” Meng Hao aveva pensato di usare lo specchio di rame per duplicare alcuni degli oggetti magici e venderli. Ma lo Stato di Zhao era piccolo, e aveva solo alcune Sette. Se avesse venduto degli oggetti magici e usato uno identico poco dopo, la gente avrebbe iniziato a sospettare.


Mentre mormorava fra sé e sé, in conflitto con sé stesso, i suoi occhi si colmarono d’improvvisa determinazione. Piombò a terra e iniziò a correre, ingoiando alcuni Elisir dello Spirito Terrestre fino a riempire il proprio corpo con un abbondante potere spirituale. Poi saltò di nuovo sul ventaglio e si scagliò in avanti. Sfortunatamente c’erano molte montagne, e poche Bestie Demoniache. Quelle che vedeva erano deboli, ed era impossibile servirsi della sua solita tattica per evitare l’inseguimento.


Mentre cercava di capire cosa fare, i due discepoli della Setta della Corrente Tortuosa, Zhou e Xu, tracciarono improvvisamente dei disegni incantati. Un fischio risuonò dai flauti ai loro piedi.


Sembrava il suono di uno spirito gemente, che si muoveva in cerchio attorno a loro mentre le dita tremolavano.


“Spirito del Tuono Celeste!”


Mentre le loro parole rimbombavano, un forte vento cominciò a soffiare attorno a Meng Hao, e nuvole nere apparvero nell'aria. Dei fulmini iniziarono a divampare tra le nuvole, e si scagliarono verso Meng Hao.


Uno sguardo confuso apparve sul suo volto, come se fosse la prima volta che aveva a che fare con un attacco con i fulmini simile a quello. Spinse il piede sul prezioso ventaglio, e dieci piume si sollevarono, ammucchiandosi a mezz'aria una sull'altra. Il fulmine s’infranse su di esse.


Un tuono spinse le piume a roteare in aria. Il fulmine era stato creato dalle forze combinate di due Coltivatori della Condensazione del Qi. Non conteneva tutto il potere del cielo e della terra, ma non era affatto debole.


Meng Hao si voltò, privo di colore in volto, un intento omicida negli occhi. L’attacco non era stato forte abbastanza da fargli sputare sangue, ma la sua energia spirituale era instabile.


“Un eccellente Spirito del Tuono Celeste,” disse il Fratello Anziano Liu freddamente, gli occhi lampeggianti. “La Setta della Corrente Tortuosa possiede una tecnica di magia dei fulmini molto raffinata. Purtroppo la vostra base di Coltivazione non è sufficiente. Anche con i vostri sforzi combinati, il risultato non è che questo. Se foste davvero forti, riuscireste a ferirlo o a ucciderlo.” Ma nonostante le sue parole, non fece alcuna mossa verso Meng Hao. Dopo aver combattuto tante volte contro di lui, sapeva che possedeva una grande quantità di oggetti magici. Aveva deciso che la cosa migliore da fare, prima di attaccarlo, era sfiancarlo con la forza della propria, profonda, base di Coltivazione.


Era felice di vedere che anche gli altri, attaccandolo, gli facevano usare il suo potere.


“Non abbiamo finito la tecnica magica,” disse il discepolo Xu. “Non dare troppa aria alla tua bocca, Liu Daoyun!” Scambiandosi uno sguardo, i compagni ingoiarono un elisir a testa e iniziarono a creare disegni incantati muovendo le dita all'unisono.


Improvvisamente, la nuvola nera che inseguiva Meng Hao prese a tremare. Cominciarono a formarsi altri fulmini. Un potente ruggito eruttò attraverso la terra, e le piume del ventaglio si mossero di nuovo in difesa. Stavolta i fulmini non si fermarono. Colpirono incessantemente, un lampo dopo l’altro.


Tre fulmini avevano già colpito in un battito di ciglia, facendo sputare una boccata di sangue a Meng Hao, e l’intento omicida nei suoi occhi si fece più solido. Scosse la manica destra e apparve la pergamena dipinta. Riversò su di essa il suo potere spirituale. Si udirono due ruggiti. Una nebbia cominciò a scorrere, e in un batter d’occhio due bestie di nebbia emersero dalla pergamena e attaccarono Zhou e Xu.


I due impallidirono. Avevano già consumato gli elisir medicinali per la loro arte magica, l’unica tecnica che avevano. Anche combinando le forze, non sarebbero riusciti a resistere a lungo. Ne stavano parlando, quando un quarto fulmine rimbombò e le bestie di nebbia uscirono dalla pergamena di Meng Hao.


Le bestie avevano le sembianze di lupi. Scuotendo le teste tra feroci ruggiti si scagliarono verso i due uomini, emettendo da sotto le zampe fili di fumo nero mentre correvano.


Liu Daoyun fissò Meng Hao con gli occhi lampeggianti. Sollevò la mano destra, e nell'esatto momento in cui Meng Hao aprì la pergamena dipinta e il fulmine stava per colpire, si morse la lingua e sputò del sangue. Le sue dita tremarono, facendo muovere il sangue in cerchio attorno alla sua mano. Il viso iniziò ad illuminarsi di rosso. Scosse il dito verso Meng Hao.


“Condensazione del Qi, Dito del Vento Gelido!”


L’attacco del dito arrivò senza avvertire. Il rosso del sangue si fece nero e iniziò ad emettere un calore intenso. In un battito di ciglia si era trasformato in un dito fatto di cristalli di ghiaccio. A sua volta, esso si trasformò in un raggio prismatico che puntò direttamente verso Meng Hao. In un istante, fu a nove metri da lui.


Era sottile e potentissimo. Mentre si avvicinava, la bestia di nebbia della pergamena colpì Zhou e Xu. Sopra a Meng Hao iniziò a cadere il quarto fulmine.


Meng Hao sentì di essere in grave pericolo. Un sorriso tenebroso si fece largo sul volto di Liu Daoyun, che avanzò. Di fronte a lui si vedeva una luce scintillante, mentre la sua spada cristallina si proiettava verso Meng Hao.


“Vediamo se riesci a schivare questo,” disse, guardando con gli occhi ardenti. “Non puoi! Dovrai estrarre la tua lancia d’argento e mostrarci il suo potere. Non vedo l’ora di vederla!”


Le pupille di Meng Hao si strinsero. Non c’era tempo per estrarre un altro oggetto magico, così lasciò che la pergamena dipinta fluttuasse al suo fianco. Era una situazione critica, non c’era nemmeno tempo per pensare. Spinse il piede a fondo sul ventaglio. Si smontò immediatamente, e le sedici piume si trasformarono in pioggia. Dieci di esse si lanciarono verso la spada cristallina, mentre le altre sei rimasero indietro, per difendere Meng Hao dai fulmini.


Per bloccare il Dito del Vento Gelido, Meng Hao si gettò al suolo e spinse in avanti la mano destra. Un Pitone di Fuoco lungo venti o trenta metri partì dal palmo della sua mano. La mano sinistra, intanto, emise un disegno incantato e si mosse in avanti. Una Lama di Vento emerse, spingendo il suo potere verso il Pitone di Fuoco, che si fece ancora più grande mentre si dirigeva verso il Dito.


Ci volle un po’ di tempo per descrivere tutto questo, ma era accaduto nel tempo necessario a una mosca per volare via da un pezzo di selce. Una violenta esplosione risuonò mentre il fulmine si scontrava con le sei piume. Fu indebolito, ma colpì comunque Meng Hao, facendogli vomitare una boccata di sangue.


Nello stesso tempo, la spada cristallina incontrò le dieci piume. Si udì una serie di esplosioni mentre le piume cadevano a pezzi. L’aura della spada rimase in aria, colpendo Meng Hao. Tossì altro sangue. Il suo corpo tremava.


Poi era arrivato il più potente degli attacchi, il Dito del Vento Gelido. Un tempo un’arte perduta, era stato migliorato per permettere ai Coltivatori di livello di Condensazione del Qi di servirsene. Poteva essere usato solo da qualcuno di nono livello.


Un’esplosione risuonò. La disparità tra le basi di Coltivazione fu immediatamente evidente. Nonostante la forza combinata del Pitone di Fuoco e della Lama di Vento, furono comunque fatti a pezzi. Avevano distrutto metà del Dito del Vento Gelido colorato di nero. Il resto continuò la sua corsa, e colpì Meng Hao al petto. Meng Hao tossì altro sangue, che si fece nero e si condensò in pezzi di ghiaccio. Il suo corpo ruotò all'indietro.


Un freddo intenso colmò il suo corpo, facendolo sentire come sul punto di gelare. Sapeva che quello era un momento critico. La mano destra si spinse in avanti, e apparve l’elusiva Punta Combattente dell’Inferno, assieme a due stendardi che ruotarono attorno al suo corpo.


Meng Hao era ferito gravemente, ma non aveva perso il coraggio di combattere. Serrò i denti e fece per scappare. Ma in quel momento accadde qualcosa che nessuno si sarebbe aspettato, nemmeno Meng Hao in fuga, né Liu Daoyun, né Zhou e Xu della Setta della Corrente Tortuosa, ormai infangati. Arrivò un terzo gruppo a combattere!


Una freccia colpì da lontano, accompagnata da un urlo acuto e trapanante. Si diresse verso Meng Hao, riempita da un intenso desiderio omicida. Il suo obbiettivo era chiaramente il suo cuore.


Si muoveva ad un’incredibile velocità. Sentì improvvisamente un forte dolore al petto, ed emise un ruggito. I due stendardi si mossero per bloccare la freccia. Un’esplosione risuonò mentre cadevano a pezzi. Mentre la freccia avanzava, Meng Hao scosse la mano destra, mandando in avanti la Punta, che originariamente voleva usare per il contrattacco.


Dopo un botto, Meng Hao sputò altro sangue. Guardò la punta nera distruggersi. La freccia rallentò un po’, ma continuò a puntarlo.


Si ritrasse, gettandosi a terra, ma senza trovare un posto per nascondersi. Anche se le poche piume rimaste lo sostenevano e lo conducevano via, erano troppo poche. Non sarebbe stato sufficiente per evitare la freccia.


Meng Hao, cogliendo un’occasione di fuga con l’esplosione della Punta, prese un respiro affrettato. Uno sguardo furioso apparve nei suoi occhi mentre colpiva di nuovo la sua borsa. Apparve una spada di legno. Non aveva più il tempo per puntarla contro la freccia. Giunse così velocemente che colpì il lato della lama.


Booom!
                                


                                



