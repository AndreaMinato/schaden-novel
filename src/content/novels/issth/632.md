---
title: Capitolo 632 - Il Mare della Via Lattea
pubDate: 2025-03-17T11:17:34.950Z
tags:
    - issth
---


Il Mare della Via Lattea si trovava nel cuore delle terre del Paradiso Meridionale e divideva tutto in due continenti, uno comprendeva le Terre Orientali e le Distese del Nord, l’altro il Dominio Meridionale e il Deserto Occidentale.


L’area occupata dal Mare della Via Lattea è immensa, di gran lunga maggiore di ciascuno dei due continenti. Se si paragonassero le dimensioni a quelle del Dominio Meridionale, il Mare della Via Lattea sarebbe circa cinque volte più grande.


Pertanto, questo era diviso in quattro sezioni chiamate Anelli. La parte esterna di Quattro Anelli era definita Mare Esterno.


Il mare sconfinato era continuamente colpito da uragani, i quali provocavano delle onde enormi. Nonostante questo era possibile trovare molte isole, alcune più grandi, altre più piccole, il che indicava anche la presenza di Coltivatori.


Certo, le bestie marine nuotavano avanti e indietro nelle acque del mare. Le loro carni e il loro sangue spesso erano molto apprezzati dai Coltivatori, in particolare quelle bestie marine simili ai Coltivatori e che venivano chiamate Demoni del Mare. I loro cuori del Demone erano molto preziosi. Anche un solo cuore del Demone poteva sprigionare un’energia spirituale simile a quella di una Pietra dello Spirito di grado intermedio.


Per queste e altre ragioni, il Mare della Via Lattea era stato per anni una meta per i Coltivatori. Le persone si erano stabilite, si erano moltiplicate, si erano diffuse e ben presto erano emerse delle strutture di potere.


Nel Mare della Via Lattea erano presenti sia poteri forti che deboli, ed erano distribuiti tra le diverse isole che costellavano la superficie delle acque. La maggior parte dei poteri si trovava nel Quarto Anello. Solo alcune Sette e alcuni Clan molto potenti avevano i requisiti per risiedere nel Terzo Anello.


Naturalmente, erano molte le leggende che si tramandavano da un orecchio all'altro nel Mare della Via Lattea. Molte sembravano improbabili ma, al contempo, molte persone credevano che fossero vere. Sembrava che quando nel Mare della Via Lattea cambiava qualcosa, ci fossero sempre persone che lo avrebbero attribuito a qualcosa di strano.


Era un mare vasto che non era mai placido e calmo, ma veniva sempre attraversato da uragani. Questo… era il Mare della Via Lattea.


Nella regione del Mare Esterno del Mare della Via Lattea, una nave lunga circa trecento metri stava procedendo a gran velocità.


Sulla prua della nave un uomo di mezza età stava raccontando con noncuranza alcune leggende del Mare della Via Lattea a dei giovani raccolti attorno a lui.


“Secondo la leggenda, nel Mare della Via Lattea è possibile vedere una nave antica. Chiunque veda quella nave riceve delle grandi benedizioni… si dice che sulla sua prua sia seduto un anziano a gambe incrociate.


Indossa un’armatura fatiscente e ha gli occhi chiusi. Egli non si muove mai…”.


I giovani sembravano molto entusiasti. Apparentemente, questa era una storia che avrebbero potuto ascoltare centinaia di volte e di cui non si sarebbero mai stancati.


Dalla superficie del mare schizzava dell’acqua e, sopra la nave, una bandiera di seta schioccava nella brezza salmastra. Su di questa era ricamato il carattere “Zhang 张” e la rappresentazione di una spada volante. Questo indicava che la nave apparteneva al Clan Zhang, un Clan di Coltivatori del Mare della Via Lattea.


Sulla nave c’erano circa cinquanta persone, la maggior parte delle quali erano in forma e possenti, seppur mortali. Era presente solo una manciata di Coltivatori, tutti seduti a gambe incrociate per meditare. L’unico non seduto era l’uomo di mezza età sulla prua della nave, il quale si trovava allo stadio della Stabilità della Consistenza. Era colui che stava narrando le storie ai membri del Clan della generazione più giovane.


“Il nostro Patriarca del Clan Zhang vide quella nave diverse centinaia di anni fa”, proseguì a bassa voce, approfittando della situazione per influenzare abilmente la generazione più giovane del clan. “Ricevette una benedizione proprio come narra la leggenda; ebbe una svolta nella base di Coltivazione e divenne un esperto alla Formazione del Nucleo.


Fu per questa ragione che riuscì ad occupare un’isola nel Mare Esterno e a istituire il nostro Clan Zhang come un potere locale. Tutti voi dovete ricordalo!”.


Nel gruppo dei giovani c’era un ragazzino robusto che iniziò subito a parlare. “Conosciamo quella storia, Zio Hai Xin!” disse. Con tono di supplica, aggiunse: “Raccontaci dell’Isola del Santo!”.


Non appena le parole uscirono dalla sua bocca, alcuni degli altri ragazzi iniziarono a implorare per avere la stessa cosa.


L’uomo di mezza età sorrise in silenzio, incerto su cosa dire. Stava per iniziare a parlare quando all'improvviso percepì qualcosa. Voltò il capo per guardare il cassero di poppa della nave e vide emergere una giovane bellissima. [1] Indossava una giacca e una gonna marinare in seta ed era naturalmente bella, radiosa e affascinante. Sul suo volto si poté vedere un sorriso accennato quando uscì dal cassero. Tuttavia, nonostante il sorriso, era impossibile celare l’ansia e il disagio presenti nei suoi occhi.


Un bambino di sei o sette anni stringeva la sua mano. Aveva le guance paffute e sembrava piuttosto adorabile. Riguardo alla giovane donna, la sua base di Coltivazione era al grande cerchio della Stabilità della Consistenza.


“Ossequi, Capo Clan!” disse l’uomo di mezza età con fare rispettoso. Congiunse le mani e fece un inchino profondo.


Anche gli altri giovani attorno a lui si inchinarono alla donna.


“Siamo tutti membri dello Stesso Clan, non c’è bisogno di un simile riguardo”, disse la giovane ridendo. “Nan’er voleva vedere il sole tramontare sull'oceano, quindi l’ho portato qui per dare un’occhiata”.


Il ragazzino accanto alla giovane donna guardo l’uomo di mezza età con gli occhi spalancati e disse con voce acuta: “Zio Hai Xin, sbaglio o ho sentito qualcuno nominare l’Isola del Santo?”.


L’uomo di mezza età scoppiò a ridere nei suoi occhi comparve un bagliore affettuoso. Per lui, tutte le speranze del Clan dipendevano dal futuro di questo ragazzino.


“Ah, l’Isola del Santo”, disse l’uomo sorridendo. “È l’isola numero uno del Quarto Anello, e la sua Setta della Spensieratezza è la setta numero uno di tutto il Quarto Anello!


L’Isola del Santo è molto grande, quasi quanto un continente! È molto, molto più grande della nostra isola. Lì esiste addirittura una nazione di mortali, chiamata Stato di Xiao.


Grazie al fatto che la Setta della Spensieratezza ha un Coltivatore alla Recisione dello Spirito, questa incute soggezione nei cuori di tutte le altre forze del Quarto Anello. Dispone di molti Coltivatori; i Coltivatori alla Condensazione del Qi e alla Stabilità della Consistenza sono ovunque. Ci sono anche decine di Coltivatori alla Formazione del Nucleo! E se si tratta di esperti all'Anima Nascente… ne hanno sette!


In tutto il Quarto Anello non c’è una sola Setta o un solo Clan che possa combattere contro il loro potere. La Setta della Spensieratezza merita a pieno di essere vista come la padrona del Quarto Anello.


Tutti voi sapete perché ci stiamo recando lì. Quindi, quando arriveremo, dovrete portare il massimo rispetto. Il Giovane Maestro Nan’er ha il talento latente migliore di chiunque altro nato negli ultimi anni.


La Setta della Spensieratezza in questo momento accetta dei discepoli, il che significa che il nostro Clan ha un’opportunità incredibile!”. A questo punto, gli occhi dell’uomo splendettero per l’aspettativa.


“Se il Giovane Maestro Nan’er riuscisse ad unirsi alla Setta della Spensieratezza, con il suo talento latente riuscirà a raggiungere senza alcun dubbio la Stabilità della Consistenza. Ci potrebbe essere addirittura la possibilità che in futuro possa raggiungere la Formazione del Nucleo! Allora, potrebbe diventare un eroe proprio come il nostro Patriarca del Clan molti anni fa!


Quando ciò accadrà, il Clan Zhang sarà ancora una volta in grado di ricoprire una posizione di rilievo nel Mare Esterno!”. La voce dell’uomo di mezza età era carica di passione. I giovani attorno a lui guardavano il ragazzino che stava accanto alla giovane donna con ammirazione e invidia.


La donna gli arruffò i capelli e fu sul punto di dire qualcosa quando, all'improvviso, la sua espressione tremolò. Nel momento esatto in cui alzò lo sguardo, l’uomo di mezza età fece lo stesso.


Dal centro della nave d’un tratto si alzarono in volo un uomo e una donna. Entrambi sembravano avere circa cinquant'anni e avevano le basi di Coltivazione allo stadio avanzato della Stabilità della Consistenza. Stavano sopra a delle spade volanti, sul volto delle espressioni scioccate mentre guardavano in alto.


Ogni cosa taceva e tutte le persone sulla barca continuavano a guardare, sbalordite.


Quello che videro fu una spaccatura enorme apertasi a mezz'aria senza alcun rumore. Questa si trasformò velocemente in un vortice completamente buio, il quale ruotava a gran velocità mentre si trasformava in un buco nero.


Ne emerse un uomo che barcollava, con il sangue che schizzava fuori dalla bocca.


Aveva dei lunghi capelli grigi e indossava un abito bianco macchiato di sangue. La sua aura era instabile e il volto pallido. Naturalmente, si trattava di Meng Hao.


Il pappagallo stava appollaiato sulla sua spalla e il suo sguardo sprezzante scandagliava la zona.


Non appena Meng Hao comparve, le sue ferite interne esplosero nuovamente, il che era qualcosa che non aveva previsto. Il secondo teletrasporto aveva lacerato le vecchie ferite, così da far peggiorare ancora di più le lesioni.


Si librava a mezz'aria, con lo sguardo rivolto verso le persone sulla nave e le varie espressioni sui loro volti. Non aveva importanza che al momento fosse ferito, non appena il suo sguardo si spostò tra di loro, i loro cuori iniziarono a tremare e battere all'impazzata. Ebbero la sensazione che li stesse fissando un’antica bestia selvatica.


“Le mie ferite sono troppo gravi”, pensò, distogliendo lo sguardo. “Devo trovare in fretta un luogo in cui iniziare la guarigione”. Senza dar peso alle persone sulla nave sotto di lui, fece un respiro profondo e fu sul punto di obbligare la sua base di Coltivazione a roteare così da potersi spostare verso l’orizzonte.


Sulla nave, tutti stavano lì impalati in silenzio come le cicale in inverno. Tutti tranne la giovane donna.


“Anziano, non c’è bisogno di andare via!”. Non appena le parole uscirono dalla sua bocca, se ne pentì. Quando Meng Hao tornò a guardarla tremò, ma poi impose a se stessa di congiungere le mani e fare un inchino profondo.


“Anziano”, proseguì, tremando, “sei ferito in modo grave. Se sei alla ricerca di un luogo in cui riposare e guarire, la nostra nave dispone di cabine di prima classe come anche di alcuni elisir medicinali. Se lo desideri, puoi sempre curarti qui”. Digrignò i denti e il suo cuore martellò per l’ansia.


Quando udirono le parole, i Coltivatori alla Stabilità della Consistenza attorno a lei, compreso l’uomo di mezza età, rimasero basiti. Non riuscivano a comprendere perché il Capo Clan avesse fatto una cosa simile. Volevano fare qualcosa per fermarla, ma non osavano aprire la bocca.


L’espressione di Meng Hao era la solita quando si fermò a mezz'aria per guardare la giovane.


Lei ebbe la sensazione che Cielo e Terra stessero gridando e iniziò a tremare ancor di più.


“In che luogo vi state dirigendo?” disse lui, ritraendo lo sguardo.


“Il nostro umile Clan si sta dirigendo verso l’Isola del Santo nel Quarto Anello, così che mio figlio possa unirsi alla Setta della Spensieratezza”. La giovane non osò nascondere nulla, e parlò anche con grande rispetto. A questo punto, gli altri tre Coltivatori alla Stabilità della Consistenza avevano intuito quale fosse il suo scopo. Sebbene dentro di loro continuassero a tremare, percepirono anche un pizzico di attesa.


Meng Hao non sapeva dove si trovasse di preciso questa Isola del Santo, e non comprendeva nemmeno le strutture di potere e le diverse regioni del Mare della Via Lattea. Dopo averci riflettuto un momento, annuì e fluttuò verso la nave. La giovane lo guidò rispettosa verso una cabina privata protetta da una formazione di incantesimi.


Meng Hao annuì e poi si sedette a gambe incrociate. Quando chiuse gli occhi, la donna si congedò con rispetto.


Non appena andò via, il pappagallo disse con tono di disapprovazione: “Perché hai scelto questo posto? Non dirmi che ti sei preso una cotta per quella signorina? Non ha molto pelo. Prima le ho dato proprio un’occhiata per diverse volte…”.


“Non ha importanza il luogo in cui mi nascondo nel Mare della Via Lattea, fa lo stesso”, rispose Meng Hao con freddezza. “Anche se fossi sul fondo del mare, una volta che il Decimo Patriarca del Clan Wang rileverà la mia aura riuscirà a trovarmi. Dato che è così, potrei anche nascondermi qui. Chissà, potrei anche trarne dei benefici inattesi”. Con queste parole, iniziò a ruotare la base di Coltivazione. Da sotto le palpebre iniziò a brillare una luce viola quando cominciò a curare le ferite.


Il tempo passò. La mattina del secondo giorno, la giovane donna portò dei prodotti locali del Mare della Via Lattea. Gli diede anche un contenitore di giada con delle informazioni sull'Isola del Santo, oltre a una mappa del mare delle aree circostanti.


Quest'ultima era la cosa più preziosa per Meng Hao. Sebbene sembrasse semplice, in realtà era stata creata dalle informazioni raccolte dalle varie generazioni del Clan Zhang.


La giovane non era certa delle origini di Meng Hao, ma solo per essere sicura gli diede la mappa come dimostrazione di buona fede.


Lui prese il contenitore di giada, lo osservò e poi sorrise. La giovane si sentì subito un po’ più a suo agio. Distese il braccio per spostare una ciocca di capelli neri dietro l’orecchio. I suoi lineamenti erano belli per natura, ma l’insieme di ansia e sollievo la faceva sembrare ancora più incantevole. Reprimendo l’entusiasmo, con fare rispettoso andò via.


Meng Hao la osservò. In base alle sue esperienze, il motivo per cui gli aveva chiesto di rimanere era dovuto al fatto che lei avesse vissuto un serio pericolo in passato. Perciò si era assunta il rischio di chiamarlo.


In seguito, concentrò la sua attenzione sul contenitore di giada. “Così il Mare della Via Lattea è diviso in Quattro Anelli… L’area che resta fuori dal Quarto Anello è chiamata Mare Esterno.


Isola del Santo. Stato di Xiao. Setta della Spensieratezza”. Dopo un po’, ripose il contenitore di giada e continuò a curare le sue ferite.


Il tempo trascorreva lento…




NOTE:


1. Il termine usato in cinese per descrivere la giovane donna indica che lei è o è stata sposata.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter        


                                



