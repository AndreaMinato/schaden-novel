---
title: Capitolo 633 - Ospite d’Onore
pubDate: 2025-03-17T11:17:34.950Z
tags:
    - issth
---


In un batter d’occhio, passarono sette giorni.


Meng Hao trascorse l’intero arco di tempo con gli occhi chiusi a meditare, curando le sue ferite. Durante questi sette giorni, le ferite guarirono gradualmente di circa il trenta percento. Sfortunatamente, il suo corpo fisico non riusciva ancora a reggersi senza l’aiuto della gelatina di carne. Aveva ancora bisogno di tempo per diventare più stabile. Tuttavia, le ferite poco a poco stavano iniziando a rimarginarsi.


Ogni giorno aveva mangiato tre pasti composti da frutta, consegnati personalmente dalla giovane donna. Era sempre molto rispettosa.


Lei aveva anche offerto alcune Pietre dello Spirito. Qualsiasi richiesta di Meng Hao veniva soddisfatta appieno, e tutte le domande riguardo al Mare della Via Lattea ricevevano una risposta dettagliata.


Oltre a curarsi, Meng Hao riuscì ad acquisire una buona conoscenza della zona.


Durante quei sette giorni, la superficie del Mare della Via Lattea era calma e placida. La nave degli Zhang del Mare Esterno procedeva audacemente come aveva fatto dall'inizio. Certo, ora che Meng Hao era a bordo tutti erano un po’ più nervosi di prima. Ad ogni modo, non accadde nulla di imprevisto.


Mentre il tempo passava e lui continuava a rimanere in meditazione isolata, gradualmente la giovane si sentì più a suo agio. Era tornata all'atteggiamento allegro e giocoso. Di tanto in tanto risuonava la sua risata, carica di un pizzico di ingenuità infantile.


Gli altri tre Coltivatori alla Stabilità della Consistenza sulla nave erano più nervosi che mai. Avevano capito le intenzioni della Leader del Clan ma, secondo loro, quello che stava facendo equivaleva a chiedere a una tigre la sua pelle, e quindi aspettarsi che una persona cattiva possa agire contro i suoi interessi. Secondo loro, le persone giovani come lei non comprendevano quanto spietato fosse il mondo della Coltivazione. D’altro canto, dato che loro tre avevano praticato la coltivazione fino al livello della Stabilità della Consistenza e avevano mantenuto la posizione del Clan sulle loro isole nel Mare Esterno, avevano vissuto molte situazioni di crisi mortale.


Sapevano bene che nel mondo della Coltivazione prevaleva la legge della giungla e il pericolo era la normalità. Una cosa negativa poteva portare alla distruzione totale e poteva addirittura colpire un Clan intero.


Meng Hao era comparso casualmente da uno strano buco nero. Sebbene fosse debole e gravemente ferito, lo sguardo che aveva lanciato sette giorni prima aveva dato loro la sensazione di essere morti assiderati nel cuore dell’inverno.


Avevano la forte sensazione che se Meng Hao avesse voluto ucciderli, allora non avrebbe avuto importanza se fosse stato ferito ancora più gravemente, sarebbero stati tutti annientati.


Al momento, loro tre stavano sulla poppa della nave, accigliati, e davano voce alle stesse preoccupazioni.


“Questa cosa della Leader del Clan… non è saggia!”.


“Quell'uomo era ferito gravemente ed è arrivato con il teletrasporto. Da quello che sembra, deve essere soggetto a un inseguimento. Se i suoi inseguitori lo raggiungono, questo potrebbe portare alla distruzione di tutti noi!”.


“Eh! Io so a cosa sta pensando la Leader del Clan. Questo viaggio all'Isola del Santo è la nostra ultima possibilità. Se ce la faremo, potremo incutere timore nel Clan Liu così che non osino più agire in modo tanto sconsiderato”.


“Possiamo solo sperare che Nan’er combatta per eccellere. Se tutto va bene, potrebbe spiccare nella gara per i nuovi discepoli della Setta della Spensieratezza”.


I tre si scambiarono delle occhiate e poi sospirarono appena.


Il Patriarca del Clan Zhang aveva fondato le loro isole nel Mare Esterno. Tuttavia, dopo la sua dipartita durante la meditazione, erano stati costretti ad avanzare con la stessa cautela con cui si cammina sul ghiaccio sottile. Nel Clan era comparso un altro Coltivatore alla Formazione del Nucleo, e l’isola che occupavano ben presto venne guardata con occhi avidi dai loro vicini.


Se non fosse stato per la formazione lasciata dal Patriarca prima della sua morte, come anche per gli oggetti magici e i legami sociali che aveva creato, allora avrebbero perso da tempo le loro isole e sarebbero diventati un Clan ausiliario.


Erano riusciti a resistere per un certo periodo, ma alla fine giunse la crisi. Il Clan Liu, che occupava un’isola vicina, aveva iniziato a guardarli da tempo come una tigre che guarda la sua preda. I massacri erano stati sul punto di esplodere.


Durante quel momento di pericolo, la Leader del Clan Zhang, che non era altri che la giovane bellissima, aveva preso una decisione difficile. Aveva preso tutto il suo popolo e aveva abbandonato l’isola in segreto per portare suo figlio nella Setta della Spensieratezza.


Se fosse diventato un discepolo della Setta della Spensieratezza, la sua identità sarebbe stata sufficiente a intimidire chiunque nel Mare Esterno. Avrebbe protetto il Clan Zhan almeno per un centinaio di anni.


I tre Coltivatori alla Stabilità della Consistenza continuarono a discutere della questione.


“Tutto questo sarà molto difficile… non c’è nemmeno bisogno di dire che dopo essere arrivati sull'Isola del Santo, sarà impossibile sapere se Nan’er riuscirà a distinguersi tra la folla e a entrare nella Setta della Spensieratezza. A prescindere da tutto, il nostro percorso rappresenterà un rischio altissimo”.


“Hai ragione. Le voci si saranno diffuse e le notizie saranno trapelate. Il Clan Liu non sarà disposto ad accettare questo… possiamo solo sperare che reagiscano troppo lentamente. Se andrà bene, andremo via abbastanza presto per poter prendere una posizione dominante e fuggire”.


“Oltre al Clan Liu, sono molte le bestie marine che vagano tra il Mare Esterno e il Quarti Anello, senza contare gli spietati Coltivatori ribelli. Che possibilità abbiamo che il nostro cammino sia pacifico e sicuro?”.


“Tuttavia, questa è davvero la nostra unica possibilità…”. I tre sospirarono ancora una volta e poi rimasero in silenzio. Avevano capito ciò la Leader del Clan stava cercando di fare, e poiché lei aveva già preso la sua decisione, non c’era bisogno di passare dell’altro tempo a preoccuparsi.


Chissà! Forse… invitare l’esperto ferito a restare con loro avrebbe potuto portare a qualche risultato straordinario.


Nello stesso momento in cui loro tre stavano discutendo, la Leader del Clan Zhang, la giovane donna, si trovava sulla prua della nave e stringeva la mano di suo figlio. Guardava il cielo sopra di loro, incapace di celare la sua espressione di ansia e disagio.


“Il nostro viaggio proseguirà per altri tre giorni prima di raggiungere il Quarto Anello”, sussurrò. “Quando ci saremo lasciati il Mare Esterno alle spalle, allora saremo davvero sfuggiti al Clan Liu…”. Sebbene il Clan Liu non fosse un Clan debole, questo era vero solo fin tanto che si trattava del Mare Esterno. Nel Quarto Anello potevano essere considerati degli insetti. Nell'analisi della giovane, una volta entrati nel Quarto Anello il Clan Liu avrebbe abbandonato molto probabilmente l’inseguimento e non avrebbe osato seguirli.


Dopotutto, lei e il suo Clan avevano la corda attorno al collo, mentre il Clan Liu non avrebbe osato mettersi in pericolo in modo avventato.


Abbassò lo sguardo verso il figlio e accarezzò la sua testa. “Nan’er, devi ricordare, la Setta della Spensieratezza da molto peso alla superiorità. Una volta arrivati, non devi violare alcuna etichetta”.


Il ragazzo sembrava non comprendere che cosa volesse dire, ma annuì con fare obbediente. Gli occhi della giovane furono pervasi da un’espressione affettuosa, e fu sul punto di chinarsi per prenderlo in braccio quando l’espressione sul suo volto tentennò e all'improvviso si guardò alle spalle.


Nello stesso momento, anche i tre Coltivatori alla Stabilità della Consistenza a poppa voltarono lo sguardo.


Quello che videro fu una nave nera che li stava raggiungendo alla massima velocità. La bandiera che batteva sulla nave era decorata chiaramente con un carattere enorme.


Liu 刘!


Si trattava di una nave del Clan Liu del Mare Esterno. Li avevano inseguiti per giorni e finalmente li avevano raggiunti. Sulla prua della nave c’erano quattro persone, tre delle quali avevano sul volto delle espressioni di rispetto. L’altra era evidentemente diversa da loro.


Era un anziano con un’espressione fredda. I suoi occhi balenavano come dei fulmini ed egli teneva le mani congiunte dietro la schiena. Il suo ampio abito si agitava al vento e i suoi lunghi capelli bianchi lo facevano sembrare completamente fuori dall'ordinario.


La sua base di Coltivazione sprigionava le increspature dello stadio iniziale della Formazione del Nucleo. Era per questo che la nave del Clan Liu era riuscita a inseguirli alla massima velocità per così tanti giorni.


Non appena la giovane donna vide l’anziano, il sangue defluì dal suo volto. Iniziò ad ansimare e le sue mani si strinsero con forza al figlio.


Anche gli altri tre Coltivatori alla Stabilità della Consistenza del Clan Zhang sentirono i loro cuori iniziare a battere all'impazzata. Impallidirono in volto e i loro occhi si riempirono di disperazione.


“Il… Patriarca del Clan Liu!”


Mentre la nave del Clan Liu si avvicinava, l’aspetto dell’anziano e delle altre tre persone che lo accompagnavano divenne più chiaro. Alle loro spalle comparvero sette o otto membri del Clan alla Condensazione del Qi, tutti con delle espressioni di sprezzo.


Accanto al Patriarca del Clan Liu c’era un uomo di mezza età. Questi sorrise e disse: “Zhang Wenfang , perché tanta fretta? Ora che hai abbandonato l’isola del Clan Zhang, dove pensi di andare esattamente?”. [1]


Zhang Wenfang andò verso la poppa della nave, fece un respiro profondo e disse: “Ti porgo i miei saluti, anziano Liu. Anziano, abbiamo abbandonato la nostra isola e vorremmo solo allontanarci il più possibile. I nostri due Clan in passato erano amici. Non dirmi che non vuoi nemmeno darci la possibilità di sopravvivere?”. Gli altri Coltivatori del Clan Zhang si radunarono attorno a lei, con i volti carichi di disperazione e indignazione.


Le parole della giovane donna erano dirette non verso l’uomo che aveva parlato, ma verso il Patriarca del Clan Liu. Nonostante le cose avessero raggiunto lo stato attuale, si rivolgeva a lui con rispetto.


Il Patriarca del Clan Liu non disse nulla; continuò semplicemente a guardare con un’espressione orgogliosa. Il membro del Clan che si trovava accanto a lui fu colui che rispose, con il tono della voce carico di derisione. “Ma che battuta! Ci hai preso davvero per dei bambini di tre anni? Pensi davvero che non siamo a conoscenza del tuo piano, Zhang Wenfang? È ovvio che tu ti stia dirigendo verso il Clan della Spensieratezza!”.


“Posso abbandonare ogni cosa, anche consegnarvi la nostra isola, anziano. Posso anche giurare che non abbiamo alcuna intenzione di violare ciò che non ci appartiene. Vi supplico soltanto di essere un po’ più clementi…”. Il volto di Zhang Wenfang era pallido ma, prima che potesse finire di parlare, il Patriarca del Clan Liu aggrottò il sopracciglio.


“Silenzio!” disse con freddezza, con la voce che riecheggiava come un tuono in tutte le direzioni. Le acque del mare divennero torbide e le menti di Zhang Wenfang e degli altri membri del Clan furono pervase da un ronzio.


Una frase, una parola. Tutti i membri del Clan alla Condensazione del Qi sputarono del sangue. solo Zhang Wenfang e gli altri Coltivatori alla Stabilità della Consistenza se la cavarono con dei volti pallidi. Le loro espressioni erano cariche di una disperazione sempre maggiore.


“Da dove hai tirato fuori così tante assurdità?” disse il Patriarca del Clan Liu con voce fredda. “Uccideteli! Anziani, bambini, non lasciatene in vita nemmeno uno!”. Con queste parole, agitò la manica e i membri del Clan Liu attorno a lui si alzarono in volo con delle espressioni feroci sul volto.


Zhang Wenfang strinse i denti e voltò lo sguardo verso il cassero della nave. “Anziano Liu!” gridò all'improvviso. “Se hai un problema con il Clan Zhang puoi pure ucciderci, ma osi davvero giocare con il nostro ospite d’onore?!”.


“Continui a inventare cose?” disse il Patriarca del Clan Liu con una risatina fredda. “Ti aspetti che creda che il Clan Zhang abbia a bordo un ospite all'Anima Nascente? O è un esperto alla Recisione dello Spirito? Non sarebbe forse più minaccioso?”. Aveva già perlustrato la barca con il Senso Spirituale e aveva individuato solo i Coltivatori del Clan Zhang e i mortali, nessun altro.


A questo punto, i Coltivatori del Clan Liu si stavano avvicinando. Dalla nave del Clan Zhang si alzò uno scudo brillante che impediva loro di avanzare. Tuttavia, non poté fare nulla per fermare il Patriarca del Clan Liu. Con un solo colpo del palmo, fece risuonare un’esplosione assordante. La nave affondò per più della metà e lo scudo andò in frantumi.


I Coltivatori del Clan Liu avanzavano con sorrisi feroci. Non appena raggiunsero la nave, Zhang Wenfang e gli altri tre Coltivatori alla Stabilità della Consistenza scatenarono degli oggetti magici e lanciarono degli incantesimi per evocare delle tecniche magiche. Risuonarono immediatamente delle esplosioni.


Il massacro era iniziato.


“Il Patriarca ha dato gli ordini! Eliminateli del tutto, in modo radicale. Possono incolpare solo il loro stesso nome Zhang”.


Alcuni del Coltivatori alla Condensazione del Qi del Clan Liu, con dei sorrisi spaventosi sui volti, si diressero verso i giovani spaventati e pallidi. Gli occhi di Zhang Wenfang divennero rossi e i membri del Clan accanto a lei furono sul punto di impazzire e rischiare il tutto per tutto.


Il Patriarca del Clan Liu si librò a mezz'aria, fissando con arroganza con la coda dell’occhio. Per lui, era evidente che tutte queste persone fossero solo degli insetti.


Tuttavia, fu in questo momento che una voce calma riecheggiò all'improvviso dall'interno della nave del Clan Zhang.


“Silenzio!”


Era solo una parola ma, quando il suono si diffuse, represse all'istante tutti gli altri suoni. Era più forte di un tuono e provocò tre echi. Era anche pervasa da una pressione intensa che premette su ogni cosa.


Nello stesso momento, nella sua cabina, Meng Hao aprì gli occhi. Il suo sguardo sembrava attraversare la nave, rendendo ogni cosa all'esterno visibile.




NOTE:


1. Il nome di Zhang Wenfang in cinese è 张文芳 zhāng wén fang. Zhang è un cognome. Wen può significare “cultura, lingua, gentile, delicato”. Fang significa “fragrante”.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                                


                                



