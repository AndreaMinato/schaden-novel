---
title: Capitolo 635 – Destinati a Incontrarci di Nuovo
pubDate: 2025-03-17T11:17:34.951Z
tags:
    - issth
---


“Pioggerella, cosa pensi stia succedendo?” mormorò il vecchio rivolto alla ragazza che sventolava languidamente l'incenso. “Perché il Patriarca ha improvvisamente la sensazione che stia per accadere qualcosa di grosso?” Il vecchio era chiaramente a disagio e per nulla dell'umore di meditare.


“Magari hai fatto troppe malefatte?” rispose la ragazza, guardandolo di traverso.


“No, non io! Il Patriarca ha speso questi anni coltivando la vita e la spiritualità. È passato molto tempo da quando ho anche solo messo un piede fuori.” Il vecchio scoprì che le palpebre stavano fremendo ancora più rapide e, per qualche ragione, il disagio che provava nel cuore stava diventando sempre più intenso. Scese dal suo trono e iniziò a camminare avanti e indietro dentro al palazzo.


Il disagio continuò a crescere sempre più forte, portandolo a credere che qualcosa di simile a un disastro fosse proprio dietro l'angolo.


Se gli altri membri della Setta della Spensieratezza avessero visto il suo stato attuale, sarebbero rimasti veramente scioccati, come se i Cieli stessero cadendo. Sarebbero caduti tutti in ginocchio per prostrarsi immediatamente. Questo perché quest'uomo anziano non era altri che il Patriarca della Setta della Spensieratezza.


In tutta la Setta, la sua posizione era la più alta, senza alcun paragone. In effetti, era il patriarca fondatore dell'intera Setta.


Quest'ultima prestava un'attenzione speciale all'anzianità; in realtà era una regola che lui aveva stabilito. Alle persone con diversi gradi di anzianità era richiesto di mostrare il dovuto rispetto a quelli sopra di loro, il che creava una chiara distinzione fra ognuno.


Per quanto lo riguardava, lui era il Patriarca Spensieratezza, una posizione senza paragoni. In tutta l'Isola del Santo, lui era l'esistenza suprema. Una sola parola da parte sua poteva determinare l'esistenza o la distruzione dell'intera isola.


“Sta succedendo qualcosa di sospetto! Sta sicuramente per succedere qualcosa!


Mi sento sempre più nervoso e sempre più irritato!” Il volto del vecchio venne attraversato da un fremito e improvvisamente la ragazza sembrò un pochino insospettita.


“Qualcosa di grande sta sicuramente per accadere” disse lui. “Le premonizioni del Patriarca non possono essere errate!” Detto quello, si fermò di colpo e alzò lo sguardo. Nei suoi occhi comparve un bagliore che sembrava in grado di dividere il Cielo e la Terra.


Allo stesso tempo, generò un Senso Divino indescrivibilmente maestoso, il quale spazzò in tutte le direzioni, con il palazzo in cima alla montagna come punto d'origine.


In un battito di ciglia, il Senso Divino aveva coperto tutta l'isola. Ogni centimetro di terra, ogni frammento di roccia, ogni distretto, ogni persona, ogni vita.


Che fossero le creature volanti in cielo o le piante o gli animali al suolo, tutto sull'isola venne esaminato e controllato attentamente dal Senso Divino.


“Nulla fuori dall'ordinario?” disse il vecchio. Ora appariva ancora più perplesso. Ricontrollò avanti e indietro molte volte, ma non riuscì a rilevare niente che avrebbe dovuto renderlo ansioso. Poi, senza neppure pensarci, espanse un altro po' il Senso Divino, fino a coprire l'area di mare attorno all'isola.


Fu a questo punto che un tremito corse improvviso attraverso il suo corpo. I suoi occhi si spalancarono e lui guardò in lontananza in una certa direzione con un'espressione di incredulità sul volto.


In lontananza poteva vedere, con il Senso Divino, una nave, attualmente diretta verso l'isola.


Sulla prua di questa c'era un uomo dai capelli grigi, il viso pallido e una lunga veste bianca. Non appena il vecchio lo vide, il suo cuore sprofondò nel caos.


Gocce di sudore freddo cominciarono a colargli sulla fronte e lui iniziò ad ansimare in una maniera senza precedenti. Sembrava quasi incapace di credere a ciò che vedeva; si sfregò vigorosamente gli occhi alcune volte, giusto per essere sicuro di non essersi sbagliato. Poi lanciò un grido di dolore.


“Dannazione, dannazione, dannazione...”


Con gli occhi vacui e increduli, fissò l'uomo vestito di bianco. Sebbene apparisse diverso da prima, lo riconobbe all'istante.


“Meng Hao!!!” Il vecchio digrigno i denti e un'espressione feroce comparve sul suo viso. Tutto il corpo iniziò a tremare, come se fosse infinitamente furioso.


“Mi sono nascosto da te qui, e tu, tu, tu... tu mi hai rintracciato davvero, bastardo!?!?


Sei davvero venuto dal Dominio Meridionale per cercarmi?


Tu, tu, tu...


Non mollerai mai?! Quelli della Lega dei Sigillatori del Demone sono una manica di bastardi! Già, proprio così. Tutti bastardi! Fetenti bastardi!!”


Questo vecchio... non era altri che Patriarca Affidabilità!


La cosiddetta Isola del Santo era infatti il precedente Stato di Zhao. Tuttavia, era stato trasformato in qualcosa di completamente nuovo dal Patriarca; al punto che persino i residenti dello Stato di Zhao non l'avrebbero mai riconosciuto.


Per quanto riguardava lo Stato di Xiao, era il nuovo nome del vecchio Stato di Zhao...


Riguardo alla Setta della Spensieratezza... non era altro che la vecchia Setta dell'Affidabilità e i Coltivatori che la formavano erano, in precedenza, tutti membri delle vecchie Sette esistenti nello Stato di Zhao. Dopo essere fuggito dal Dominio Meridionale, la vecchia tartaruga li aveva messi all'angolo e loro si erano uniti alla neo-fondata Setta della Spensieratezza.


Erano passati centinaia di anni, così ora erano tutti pienamente integrati nella Setta e seguivano gli ordini del Patriarca Affidabilità senza fare domande. Per quanto riguardava il Patriarca, nei suoi sforzi di nascondersi a Meng Hao, aveva cambiato nome in Patriarca Spensieratezza.


Nella sua mente, era stato truffato tutti quegli anni addietro e non aveva avuto scelta se non diventare il Protettore del Dao del Sigillatore del Demone di Nona Generazione. Con il Sigillo del Demone in posizione non poteva lottare e assolutamente non poteva fare del male a Meng Hao.


Tuttavia, sebbene non potesse lottare, poteva nascondersi. Secondo lui, nascondersi nel Mare della Via Lattea voleva dire che molto probabilmente non avrebbe rivisto mai più in vita sua Meng Hao. In questo modo poteva vivere un vita felice e spensierata. Per questo aveva inventato il nuovo nome di Patriarca Spensieratezza.


Tuttavia, dopo averlo visto, era cambiato tutto in un battibaleno.


“AAAARRGGGHHHHHHHH!” ruggì. “La vita del Patriarca è piena di sofferenza! Mi sono nascosto qui, e... dannazione, mi sono nascosto qui e quel bastardo è riuscito comunque a trovarmi!?” Tutte le terre tremarono leggermente e le acque che circondavano l'isola iniziarono ad agitarsi. Sembrava quasi come se ci fosse un'enorme creatura agitata sotto il pelo dell'acqua.


“Come è possibile che sia finito per imbattermi di nuovo in quel dannatissimo piccolo bastardo?! Quella volta nella mia Grotta dell'Immortale si è preso tutti i miei tesori, tutti i miei risparmi! Si è preso il mio portafortuna, le mie Foglie del Tuono, il mio Albero Straniero, le mie piante dello spirito divino, la mia montagna di Pietre dello Spirito!!” Era ovvio come il Patriarca Affidabilità fosse estremamente avaro; ricordava ancora chiaramente tutto ciò che Meng Hao gli aveva preso centinaia di anni prima. [1]


In risposta ai deliri rabbiosi del Patriarca, la bellissima ragazza al fianco del braciere per l'incenso alzò improvvisamente lo sguardo e un'espressione di riminiscenza comparve nei suoi adorabili occhi.


Ripensò a tutti quegli anni addietro, al giuramento fatto sulla spiaggia dal giovane uomo che voleva aiutare il Mare del Nord a diventare un vero mare.


“Meng Hao...” disse, coprendosi il sorriso con una mano. Cominciò a ridere e poi, senza nemmeno guardare il Patriarca Affidabilità, si alzò in volo. Nell'istante in cui emerse dal palazzo, scorse un vecchio barcaiolo appoggiato a un muro che la guardava con un'espressione affettuosa.


“Spirito Barca! Meng Hao è tornato!” Questa ragazza non era altri che Guyiding Triplice Pioggia!


Uno sguardo di concentrazione comparve negli occhi del vecchio barcaiolo, poi scoppiò a ridere. La ragazza gridò eccitata, poi i due cominciarono ad allontanarsi.


Il Patriarca alzò improvvisamente lo sguardo e ruggì: “Voi due non andate da nessuna parte!”


Improvvisamente, l'intera montagna sulla quale era situato il palazzo, sparì completamente.


O almeno, questo era ciò che avrebbe visto qualcuno da fuori. Dalla prospettiva della montagna, scomparve tutto ciò che c'era all'esterno.


“Perdiana! Devo scappare di nuovo?!


Dannazione! Ho vissuto qui libero e spensierato per centinaia di anni. Centinaia!


No. Devo allontanarmi prima che mi scopra. Non posso permettergli di intuire che sono qui.” Digrignando i denti, il Patriarca agitò la manica. Stava per far tornare il Senso Divino nel suo vero io per poi fuggire, prima che Meng Hao mettesse piede nell'isola, quando improvvisamente, i suoi occhi divennero pensierosi.


“Aspetta un secondo. Da ciò che sembra, il piccolo bastardo non sa che sono qui!” I suoi occhi divennero improvvisamente più brillanti. Invece, Guyiding Triplice Pioggia non sembrava molto felice quando fece ritorno nel palazzo insieme allo Spirito Barca. [2]


“Se non sa che sono qui, allora deve significare che non è qui per me, giusto? Sta solo passando per caso!!


Se è questo il caso, allora perché dovrei scappare? Non lo farò! Non ho bisogno di fuggire! Lui non sa che mi trovo qua, perciò tutto quello che devo fare è assicurarmi che se ne vada senza intoppi. Finché non mi scopre, non avrà nessuna ragione per sospettare qualcosa!


Hahaha! Il Patriarca è come al solito il più scaltro. In questo modo potrò continuare a vivere qui piacevolmente libero, spensierato e senza ulteriori complicazioni!” Più continuava a parlare, più vividi brillavano i suoi occhi e mentre camminava avanti e indietro all'interno del palazzo, Guyiding Triplice Pioggia lo osservava, sul suo viso cresceva un'espressione sempre più sgradevole.


“Non hai fatto una promessa al Patriarca della sua Setta?” chiese, incapace di trattenersi. “Perché tirarsi indietro? Essere il suo Protettore del Dao non significa che non te ne venga nulla di buono. Perché devi nasconderti costantemente?”


“Sciocca ragazzina!” disse il Patriarca Affidabilità guardandola storto. “Tu non sai proprio niente!”


Hmm. Lo sai, è stato recentemente che mi sono ricordato di qualcosa. Ho la sensazione che molto, molto tempo fa, io abbia incontrato un altro piccolo bastardo che aveva lo stesso nome di questo bastardo!


Quell'altro bastardo si è spinto davvero troppo oltre. È stato quando ero piccolo e lui mi ha maltrattato e umiliato in modo estremo!!


Lo avevo quasi dimenticato e solo recentemente mi è improvvisamente venuto in mente!” I suoi occhi si spalancarono per l'umiliazione e la curiosità. Non aveva davvero idea del perché avesse ricordato la faccenda solo recentemente.


In effetti, la chiarezza del ricordo era un po' nebulosa.


“Ti sei mai domandata del perché il Patriarca si porti un intero continente sulla schiena? Pensi che lo voglia? È un'umiliazione!!” Non era chiaro a cosa stesse pensando esattamente, ma la sua faccia era piena di furia.


“Deve essere qua per risolvere qualche faccenda. Dopo che si sarà preso cura dei suoi affari, se ne andrà. Una volta che il piccolo bastardo sarà fuori di qui, tutto sarà a posto!” Il Patriarca prese un profondo respiro e i suoi occhi lampeggiarono come fulmini. Avendo preso la decisione di far sì che Meng Hao ripartisse il prima possibile, non avrebbe badato a spese per ottenere il suo obbiettivo.


Nel frattempo, la sera si approssimava e il cielo diventava sempre più scuro. Le acque del mare gorgogliavano mentre la nave del Clan Zhang si avvicinava all'Isola del Santo. Meng Hao stava in piedi sulla prua, osservando la spiaggia sabbiosa che aveva di fronte e i moli densamente occupati. Coltivatori sparsi volavano in giro sopra l'isola e la gente si affaccendava vivacemente sulla spiaggia.


Per qualche ragione, Meng Hao si sentiva come se non si trovasse nel Mare della Via Lattea. Ma di nuovo nel Dominio Meridionale.


L'attimo successivo, notò che l'intera isola sembrava tremare e i suoi occhi si socchiusero. Allo stesso tempo, le acque circostanti si gonfiarono con delle onde che scossero su e giù la nave. Tutti a bordo urlarono allarmati.


Meng Hao rimase stupito all'improvvisa comparsa delle onde, tuttavia, nel tempo di pochi respiri, queste si calmarono. Le sue sopracciglia si corrucciarono e rimase lì pensieroso per un attimo prima di inviare il suo Senso Divino. Sebbene non trovasse nulla fuori dall'ordinario, rimase vigile.


Non passò molto tempo prima che entrassero nei moli e dopo che la nave fu assicurata, sbarcarono, riuscendo finalmente a mettere piede sull'Isola del Santo.


Meng Hao non lo sapeva, ma non appena mise piede a terra, il cuore del Patriarca Affidabilità tremò.




NOTE:



