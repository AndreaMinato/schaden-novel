---
title: Capitolo 641 - Chi Avrà la Meglio…
pubDate: 2025-03-17T11:17:34.952Z
tags:
    - issth
---


“Che cosa… che cosa stai cercando di tirare fuori?!” gridò Patriarca Affidabilità. L’anziano che stava controllando tremò quando indicò Meng Hao e quasi sputò un grumo di sangue.


Nel palazzo, Patriarca Affidabilità sbatté i piedi con forza e si lasciò andare ad un fiume di imprecazioni. La sua rabbia si levò fino ai Cieli e sembrava sul punto di impazzire.


“Piccolo bastardo! Tu, tu, tu… non hai denaro!? Allora che cosa stai facendo!?


Non hai denaro e poi cerchi di comprare tutte quelle cose?! Maledizione! Non hai denaro?! Il Patriarca ti ha dato 30.000 Pietre dello Spirito!? 30.000!! Un totale di 30.000 Pietre dello Spirito!! Il Patriarca ha vissuto una vita amara e modesta per risparmiare tutte quelle Pietre dello Spirito!”. Molti anni fa, Meng Hao era andato contro ogni sorta di difficoltà e pericolo per attirare i Coltivatori dello Stato di Zhao verso la Setta dell’Affidabilità e liberare Patriarca Affidabilità. A quel tempo, il cuore di Patriarca Affidabilità si era riempito di gioia. Tuttavia, aveva ripagato Meng Hao con una sola Pietra dello Spirito di basso livello. Da ciò si poteva comprendere il livello di avarizia che da molto tempo era diventata parte del vero io di Patriarca Affidabilità.


“Inoltre, ogni oggetto in quel negozio appartiene al Patriarca! Non hai denaro e vuoi comprare tutto? Ridicolo!!”.


Vedere Patriarca Affidabilità vaneggiare in quel modo, portò Guyiding Triplice Pioggia a contrarre le labbra. Tuttavia, la sua espressione tornò in fretta ad essere normale, ad eccezione del bagliore di astuzia nei suoi occhi.


“La vecchia tartaruga si vuole proprio mettere nei guai”, pensò, provando una lieve compassione per Patriarca Affidabilità. “Meng Hao all'epoca ha ingannato tutto lo Stato di Zhao. Ci sono persone che lo ricordano ancora oggi. Eppure, la vecchia tartaruga prova ancora a competere con lui? Sta solo cercando guai…


Anche se la colpa non è proprio della vecchia tartaruga. Lui sta invecchiando e il suo cervello è piuttosto frastornato. Forse è dovuto al fatto che da giovane è stato colpito alla testa?”. Più pensava a questo e a tutte le cose che erano successe negli anni precedenti, più provava un leggero dispiacere per Patriarca Affidabilità.


Certo, Meng Hao non aveva modo di vedere o anche solo sapere ciò che stava accadendo nel palazzo. Guardò l’anziano che stava davanti a lui con un’espressione di scusa.


“Che cosa ne pensi di questo”, disse, all'apparenza alquanto imbarazzato. “E se io lavorassi per te? Sono sicuro che in una decina d’anni potrei cancellare tutti i miei debiti! Già… sono piuttosto bravo a preparare elisir medicinali”.


Patriarca Affidabilità, sotto forma dell’anziano, fissò Meng Hao. Iniziò ad ansimare e parve quasi che dalla parte superiore della testa si stesse levando del vapore… Nella sua mente comparvero all'improvviso due persone. Una dava consigli e l’altra si sfogava con rabbia.


“Ok Patriarca, è il momento di rischiare il tutto per tutto!”.


“Nemmeno per scherzo! Ho lavorato così duramente e ci sono quasi riuscito! Sono sul punto di farcela! Devo resistere solo un altro po’! Un altro po’ è tutto! Poi, sarò finalmente in grado di contemplare la speranza!


“Dopo la tempesta esce sempre il sole!!”. Proprio quando Patriarca Affidabilità si sentiva combattuto, Meng Hao si schiarì la gola.


“O forse semplicemente non dovrei comprare queste cose” affermò. “Credo che dovrei andare a dare un’occhiata a qualche altro negozio. Cercherò di passarli tutti in rassegna in un anno. Dopodiché mi dirigerò verso altre città…”.


Queste parole erano come un asso nella manica con cui Patriarca Affidabilità non poteva competere.


“Quanti soldi hai?” chiese con i denti serrati.


Meng Hao arrossì. “Ho 5.000 Pietre dello Spirito nella mia borsa da trasporto”.


“Tu…”. Patriarca Affidabilità quasi gridò che aveva dato a Meng Hao 30.000 Pietre dello Spirito. Ad ogni modo, placò il battito del cuore per un lungo istante; ebbe la sensazione che lo avessero appena pugnalato e non fosse rimasta nemmeno una goccia di sangue che potesse colare…


“Ha ha…” disse a denti stretti. Tuttavia, per raggiungere il suo obiettivo non aveva altra scelta che continuare a sopportare. Anche se questo avesse fatto insospettire Meng Hao, non poteva fare altrimenti. Dopo essersi sforzato di ridere disse: “Tu… tu sei proprio fortunato!! Oggi… festeggiamo il giorno dell’inaugurazione! Abbiamo una grande… svendita! Con 5.000 Pietre dello Spirito prendi tutto quello che c’è in negozio!”.


Con gli occhi che brillavano, Meng Hao mise in fretta 5.000 Pietre dello Spirito davanti all'anziano, poi raccolse tutti gli oggetti magici nella sua borsa da trasporto. Dopodiché sorrise e tirò un leggero sospiro.


“Gli abitanti dell’Isola del Santo, e in particolare i membri della Setta della Spensieratezza, sono tutti brave persone”, disse. Con queste parole si voltò e andò via, alzandosi in volo e sfrecciando verso l’orizzonte.


Quando Patriarca Affidabilità vide ciò, il suo spirito ferito profondamente riuscì finalmente a guarire in parte.


“Basta che vai via, è questo l’importante… Vai!” disse, digrignando i denti. “Piccolo bastardo! Non voglio rivederti mai più nella mia vita!”. Si calmò gradualmente, poi smise di pensare alle Pietre dello Spirito e agli oggetti magici. Se avesse continuato, temeva non sarebbe riuscito a sopportarlo e sarebbe esploso per la rabbia.


Tuttavia, proprio mentre Patriarca Affidabilità faticava a migliorare il suo umore, all'improvviso Meng Hao si fermò. Abbassò lo sguardo e notò una seconda città.


Quando la vide, sul volto comparve un sorriso.


Attualmente era il cuore della notte, eppure la città era ancora pervasa da luci intense e da attività. Anche a quest’ora i negozi non erano chiusi. Tutta la città era animata, rendendola simile a una luminosa perla splendente.


Patriarca Affidabilità: “………”.


Fissava con lo sguardo assente, con le vene che si rigonfiavano sulla fronte.


Poi vide che Meng Hao si librò spudoratamente verso la città e non riuscì più a sopportarlo. Alla fine, esplose.


“Ridicolo!!! Spudorato!!!” urlò, facendo tremare tutto il palazzo. Agitò davanti a sé la mano destra, facendo comparire all'improvviso innumerevoli filamenti di Senso Divino. Questi sfrecciarono verso la città e entrarono immediatamente nei vari negozi.


Prima ancora che Meng Hao riuscisse ad avvicinarsi, tutti i negozi dell’intera città chiusero le porte e spensero le luci.


Era il cuore della notte, quindi la città che prima era illuminata a giorno d’un tratto sprofondò nelle tenebre. Certo, tutti lì lo notarono e subito si preoccuparono.


A mezz'aria, il volto di Meng Hao si contorse appena.


“Quella maledetta vecchia tartaruga”, pensò. “Ho preso solo alcune Pietre dello Spirito e alcuni oggetti magici. In tutto, il valore è solo di alcune decine di migliaia di Pietre dello Spirito!


La vecchia tartaruga è fin troppo tirchia. Dopo tutti questi anni non è ancora cambiato. Scommetto che in questo momento si sente tanto male che vorrebbe morire.


Vuole che me ne vada ed è preoccupato per ulteriori furti, per questo ha fatto chiudere all'istante tutti i negozi. Spudorato! Del tutto spudorato!!”. Meng Hao si librava a mezz'aria con indignazione, fissando per un lungo istante la città in basso. Poi, continuò a volare.


Nel palazzo, sul volto di Patriarca Affidabilità comparve un sorriso ampio mai visto prima, insieme ad uno sguardo di grande orgoglio poiché aveva rivelato il suo intelletto superiore. Adesso si sentiva incredibilmente rigenerato.


“Piccolo bastardo! Non importa quanto tu sia astuto, non puoi essere più furbo del Patriarca!


Come sempre, il Patriarca è il più intelligente! In che altro modo altrimenti potrei escogitare così tanti piani? Ahahah! Vediamo cosa provi a fare adesso!”. A questo punto, si era dimenticato da tempo che stava cercando di nascondersi. E non considerò nemmeno che delle azioni così palesi avrebbero fatto insospettire Meng Hao.


Il suo autocompiacimento aveva raggiunto l’apice e la sensazione di essere finalmente in grado di sfogare le sue frustrazioni gli diede un barlume di speranza. Speranza di vedere finalmente Meng Hao andare via!


“Non importa dove andrai, chiuderò tutti i negozi! Vediamo quale altro motivo inventerai per restare qui!”. Gli occhi di Patriarca Affidabilità brillarono quando lanciò un’occhiata verso Guyiding Triplice Pioggia.


“Beh, che cosa ne pensi? Il Patriarca è o non è scaltro?”.


Guyiding Triplice Pioggia sbatté le palpebre, poi sorrise. “Il Patriarca è senza alcun dubbio geniale”.


Patriarca Affidabilità sembrava più compiaciuto che mai, e il suo sorriso divenne ancora più ampio.


Riguardo Meng Hao, questi aggrottò il sopracciglio mentre volava. Circa un’ora dopo si fermò all'improvviso, poi abbassò lo sguardo verso la montagna sotto di lui.


D’un tratto l’aria fu pervasa da un boato e l’intera montagna crollò proprio davanti ai suoi occhi.


Meng Hao la fissò scioccato. Questa volta si trattava di un vero e proprio shock.


“Patriarca Affidabilità!” pensò, “Non sei un po’ troppo esplicito, stronzetto? Non puoi almeno fingere un po’? Maledizione! Che cosa vuoi che faccia? Far finta che non me ne accorga? Far finta che io faccia qualcosa?”. Meng Hao era combattuto riguardo al da farsi.


Se avesse finto di non notare qualcosa di sospetto, sarebbe stato troppo evidente…


Ma se avesse finto di notare qualcosa di losco, allora avrebbe allertato Patriarca Affidabilità. Secondo Meng Hao, lui era così tanto inaffidabile che non c’era modo di sapere quanto sarebbe potuto andare fuori di testa se fosse successo.


“Se lo spavento troppo”, pensò Meng Hao, “potrebbe semplicemente prendere tutto questo posto e scappare alla massima velocità. Questa volta devo assicurarmi che non fugga”. Era davvero incerto sul da farsi. Tra sé, malediceva il Decimo Patriarca del Clan Wang. Com'era possibile che un Coltivatore alla Ricerca del Dao fosse così lento? Meng Hao aveva già lasciato che la sua aura iniziasse a sprigionarsi, eppure l’anziano non era ancora venuto a cercarlo.


Era consumato dal desiderio di pestare a sangue la vecchia tartaruga. Al momento, non riusciva proprio a pensare a come affrontare l’inaffidabile Patriarca Affidabilità.


Mentre lavorava con mente lucida, continuò ad avanzare. Tuttavia, scoprì in fretta che se si fosse fermato anche solo per un istante, le montagne vicino a lui sarebbero crollate; anche i fiumi avrebbero cambiato il loro corso.


Praticamente ogni luogo in cui andava si sarebbe trasformato in una pianura.


“Esiste qualcuno più inaffidabile…?” pensò Meng Hao. “Se continua così, anche se l’ho colpito alla testa nella Pagoda del Demone Immortale, dovrebbe riuscire a capire che noterò che le cose sono state evidentemente spostate”. Esitò ancora per un istante prima che i suoi occhi iniziassero a brillare. A questo punto, smise di reprimere del tutto le sue ferite interiori. Liberò un urlo agghiacciante e poi sputò un grumo di sangue.


Il volto divenne subito pallido.


“La mia ferita si sta facendo sentire ancora!” gridò a piena voce. Chinando il capo, sprofondò nel terreno, scegliendo una zona a caso in cui sedersi a gambe incrociate per meditare e curare le ferite.


Era vero che quelle non erano guarite del tutto, ma solo del settanta percento circa. Il trenta percento rimanente era pervaso dal potere della Ricerca del Dao, il quale era molto difficile da guarire con la Trasformazione della Pupilla Viola.


Secondo i suoi calcoli, usando la tecnica attuale ci sarebbero voluti anni per curare il trenta percento finale. Quindi, non gli importava di permettere alla vecchia tartaruga di vedere che le ferite e il sangue erano veri.


“Per poter avere a che fare con questa vecchia tartaruga inaffidabile”, pensò, digrignando i denti, “Devo essere solo più spudorato di lui. In questo modo resterò qui per sempre, bastardo!”.


Ora toccava a Patriarca Affidabilità restare scioccato. Si sfregò gli occhi con forza mentre osservava Meng Hao seduto a gambe incrociate a meditare. Poi i suoi occhi iniziarono a brillare intensamente quando vide davvero delle ferite interne gravi.


Patriarca Affidabilità iniziò ad ansimare. Rimase a fissare per un lungo istante, poi afferrò i lunghi capelli e inizio a tirarli con forza. Camminava avanti e indietro nel palazzo, sul volto un’espressione terribile ai massimi livelli, simile a un vulcano sul punto di esplodere.


“Maledizione! Chi l’ha ferito!? Perché non lo hai proprio ucciso?! Perché hai lasciato una ferita simile?!


Che cosa faccio? Che cosa deve fare il Patriarca…? La ferita non guarirà per anni. Dopo tutto quello che ho fatto fino ad adesso, proprio quando stavo per farcela, devono succedere queste cose!”. Patriarca Affidabilità digrignò i denti. Dentro di sé, il suo odio nei confronti di chiunque avesse ferito Meng Hao continuava ad aumentare.


Guyiding Triplice Pioggia non riuscì quasi a fermarsi dallo scoppiare a ridere. In questo momento, quasi non lo sopportava più. Doveva sapere quale dei due tizi inaffidabili avrebbe avuto la meglio sull'altro…


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                                


                                



