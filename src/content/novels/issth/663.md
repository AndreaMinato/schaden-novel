---
title: Capitolo 663 – Ricco e Caparbio!
pubDate: 2025-03-17T11:17:34.955Z
tags:
    - issth
---


Meng Hao guardò per un attimo Xu Pingping, poi ritrasse la sua energia. Il secondo piano tornò normale, però, la pressione che aveva appena generato aveva cominciato a farle venire i sudori freddi alla schiena. La sensazione che provava era la stessa che avrebbe potuto avere nell'affrontare un'antica belva.


Tuttavia, l'unica ad aver percepito la pressione era lei e nessun altro. Né Ji Xiaoxiao né i Prescelti delle tre Sette avevano sentito nulla. L'unica cosa che avevano notato era il cambiamento nell'espressione di Xu Pingping.


“Fai un prezzo” disse gelido Meng Hao. Sentirsi dire quelle parole gli colmò il cuore. Nelle centinaia di anni di Coltivazione che aveva praticato, il suo borsello era sempre stato vuoto. Anche quando occasionalmente si imbatteva in qualche profitto, questo veniva inevitabilmente prosciugato dallo specchio di rame.


Ma ora, possedeva finalmente la sicurezza derivante dall'aver concretizzato il sogno che aveva sempre conservato nel cuore sin dall'infanzia...


Sono ricco, idioti!


Al suo fianco, gli occhi di Wei Li risplendevano con forza. Continuava ad avere la forte sensazione che Meng Hao quasi brillasse, emanando un'aura indescrivibile che le sbatteva in faccia.


Xu Pingping, sentendosi piuttosto intimidita dallo sfoggio di Meng Hao, disse nervosamente: “Davvero non è una questione di prezzo...”


“6.000 Cuori di Demone di basso livello” disse lui, sollevando orgogliosamente il mento.


“Questo è...”


“Non basta? Cosa ne dici di 8.000?” La sua espressione era la stessa di sempre, ma dentro di lui, quella neonata emozione divenne ancora più intensa. Passare all'improvviso dall'essere senza un soldo al nuotare nella ricchezza gli dava la sensazione di poter comprare tutto il negozio, se avesse voluto.


Questa era una fiducia in se stesso che nulla aveva a che fare con la base di Coltivazione. Più sicuro si sentiva, più forti diventavano le sue parole.


Sono DAVVERO ricco, idioti!


Anche Xu Pingping, che era così esperta e informata, rimase sconvolta dalla sicurezza e forza delle sue parole. I suoi occhi si spalancarono e inspirò profondamente. 8.000 Cuori di basso livello erano un prezzo estremamente alto!


Wei Li lo fissò vacua e a occhi spalancati. Stava calcolando mentalmente quanto valessero in Pietre dello Spirito 8.000 Cuori di Demone.


D'altra parte, quando udirono le sue parole, ai Prescelti delle tre Sette e Ji Xiaoxiao si spalancarono le bocche e rimasero a fissare scioccati. A questo punto, realizzarono improvvisamente che Meng Hao proiettava davvero l'aria di una persona ricca...


Gli occhi di alcune delle discepole iniziarono a brillare con forza mentre lo osservavano. Sebbene non l'avessero notato prima, ora potevano vedere che... quest'uomo era incredibilmente bello e possedeva un'aria straordinaria. Era elegante e raffinato, chiaramente diverso dalle persone comuni.


Sebbene cercasse di mantenere la sua solita espressione, chiunque guardasse la faccia di Meng Hao aveva la sensazione che ci fossero scritti chiaramente i seguenti caratteri:


Io sono il Signor Ricconi!


Gli occhi di Xu Pingping erano sgranati e il cuore le martellava. “Penso...”


“Ancora non bastano?” disse lui. Agitando la mano in un'imitazione della gente ricca che ricordava nella Provincia di Yunjie, si schiarì la gola e disse: “Nessun problema. 10.000 Cuori ci possono stare.”


Quando vide l'incredulità sui volti dei presenti, Meng Hao si sentì piuttosto compiaciuto di sé, anche più di quando provava un aumento nella base di Coltivazione.


Xu Pingping annaspò e gli occhi di Ji Xiaoxiao erano fissi su di lui. Per quanto riguardava il Giovane Patriarca della Setta dell'Immortale del Volo e i Prescelti delle tre Sette, stavano tutti boccheggiando con occhi sgranati e le mascelle a terra.


Xu Pingping si dimenò visibilmente per un attimo prima di rispondere: “Anziano, questo carro da guerra ci è stato consegnato solo di recente. Sembra sia apparso ai confini tra il Secondo e il Terzo Anello. Non ho neppure ancora notificato la Setta al riguardo.”


L'espressione di Meng Hao era calma, ma i suoi occhi baluginarono. Decisamente non gli dispiaceva essere chiamato Anziano.


“Se le mie speculazioni sono corrette, Anziano, sei venuto nel Mare della Via Lattea a causa dei Diavoli del Mare del Secondo Anello, oltre alla... antica e leggendaria nave da guerra.


Io ho solo una richiesta, Anziano. Quando andrai a cercarla, potresti portarmi con te? Non c'è bisogno d'assistenza. Nell'attimo in cui riuscirò a mettere piede a bordo, tutti gli obblighi saranno soddisfatti.


In cambio, ti venderò questo oggetto per 5.000 Cuori di Demone.”


Gli occhi di Meng Hao luccicarono.


“E se non dovessi andare alla ricerca dell'antica nave da battaglia?” chiese senza emozione.


Senza esitare, Xu Pingping replicò: “Se questo è il tuo desiderio, Anziano, allora mi rassegnerò a un tale evento.” Eseguì velocemente un incantesimo con la mano destra e poi indicò in direzione del braciere dell'incenso. Il fumo si aprì all'istante e il carro da guerra di bronzo volò via, quasi come se stesse cercando di fuggire dal padiglione.


Meng Hao mosse la mano destra, bloccando completamente a mezz'aria il carro da guerra, il quale venne irresistibilmente trascinato giù, rimpicciolendosi fino alle dimensioni della mano di un infante e atterrando sul palmo di Meng Hao, che se lo mise subito nella borsa da trasporto.


Si alzò, ignorando completamente Xu Pingping. Accompagnato da Wei Li e sotto lo sguardo ardente dei Prescelti delle tre Sette, camminò alla stessa maniera del riccone numero uno della Provincia di Yunjie, l'Amministratore Zhou. Unì le mani dietro la schiena e passeggiò verso le scale. [1]


Fu solo quando mise piede sul primo gradino che, finalmente, si voltò a guardare Xu Pingping.


“Dammi un talismano per la trasmissione della voce” disse.


La donna divenne subito pazza di gioia. Ansimando, tirò fuori un talismano e glielo consegnò rispettosamente.


Meng Hao lo mise via e, scortato da Xu Pingping, scese le scale lasciando il Padiglione della Pioggia Improvvisa.
All'esterno, il cielo già si oscurava e la brezza del mare soffiava sul suo viso. Wei Li sudava e aveva lo sguardo un po' appannato mentre guardava avanti e indietro tra lui e il Padiglione.


Considerando quanto fosse tardi, Meng Hao scelse di non andare in nessun altro negozio, ma di affidarsi all'assistenza di Wei Li per trovare un posto dove stare. Alla fine affittò una residenza privata dotata di proprio cancello.


Questa era in realtà una Grotta dell'Immortale, la più costosa disponibile nella Fortezza del Mare. Possedeva un formazione magica difensiva, così come un passaggio che la connetteva al fondo del mare, dove c'era una camera speciale designata alla meditazione solitaria. Nonostante fosse sul fondale, la stanza ricadeva ancora sotto le formazioni magiche difensive della Fortezza, il che significava che nessuna belva si sarebbe avvicinata.


Inizialmente, Meng Hao pianificava di comprare la residenza, ma dopo averci pensato, non riuscì a sopportare di spendere così tante Pietre dello Spirito e decise invece di affittarla.


La casa aveva molte stanze, il che significava che Wei Li aveva la sua camera privata. Quando scese la notte, ripensò a tutto ciò che era accaduto durante il giorno e a come Meng Hao l'avesse salvata. Inconsciamente permise alle sue sembianze di stamparsi profondamente nella sua mente. Tuttavia sapeva del grande dislivello di prestigio tra loro e dopo aver ponderato la questione per un po', sospirò e chiuse gli occhi per meditare.


Per quanto riguarda Meng Hao, lui sedeva a gambe incrociate nella sua stanza, circondato dalla tranquillità. Intorno all'ora della terza guardia, aprì improvvisamente gli occhi.


“Finalmente sono ricco” mormorò. “È davvero un peccato che l'Amministratore Zhou sia passato a miglior vita da molto tempo. Se in futuro avrò l'occasione, troverò qualcuno dei suoi discendenti e pagherò quei tre pezzi d'argento che gli devo.


O... nah, ora sono ricco! Restituirò qualcosina di più.” Sorrise e batté sulla borsa da trasporto.


Poi sollevò la mano, sulla quale era apparso il carro da guerra di bronzo.


Era impossibile stabilire quante primavere e autunni avesse visto, ma era coperto da punte di ruggine e ricolmo di un'aria di antichità, come se fosse stato seppellito nell'oscurità per innumerevoli anni.


Guardarlo gli produsse una strana sensazione. Sembrava quasi come se il carro di bronzo stesse raccontando le storie delle stragi a cui aveva assistito, come se stesse descrivendo un'esplosiva e sanguinaria bellicosità di ere da lungo tempo dimenticate.


Le bestie incise sulla sua superficie apparivano come cose morte, ma agli occhi di Meng Hao erano vive. Era come se stessero dormendo da decine e decine di migliaia di anni, aspettando il giorno in cui si sarebbero svegliate e avrebbero vagato liberamente tra Cielo e Terra.


I suoi occhi luccicarono quando inviò il potere della base di Coltivazione dalla mano destra al carro. Si generarono immediatamente delle increspature e quello iniziò a espandersi.


Meng Hao era preparato e velocemente si spostò nel cortile. Poi sollevò la mano destra e con un rombo, il carro decollò, continuando a espandersi fino a raggiungere la larghezza di nove metri.


Le increspature gli si propagavano intorno e il carro da guerra brillava di luce. Sembravano colme di decadimento e il bagliore era piuttosto fioco.


Il corpo di Meng Hao sfarfallò e riapparve dentro al carro. Con la mano destra ne toccò il fianco e vi inviò altro potere della sua base di Coltivazione. Il carro da guerra tremò e poi iniziò ad accelerare in aria.


Si muoveva con velocità incredibile e la Fortezza del Mare divenne velocemente un piccolo puntino sotto di lui. Sebbene il carro sferragliasse rumorosamente attraverso l'aria notturna, non vibrava o scuoteva minimamente.
Nello stesso momento il Santo Anima del Sole sedeva a gambe conserte a meditare in un'alta torre nel mezzo della Fortezza. Al suo fianco c'era l'elegante e posata Signora Lin, che reggeva una grossa piuma con entrambe le mani, usandola per eseguire un'evocazione. La piuma emanava un'aura di marcio e decomposizione. Allo stesso tempo, delle luci bianche galleggiavano vorticando nell'aria, per poi venire respirate dal Santo, che al momento indossava una tunica nera.


Nel mezzo della sua Coltivazione, il Santo Anima del Sole aprì gli occhi all'improvviso e si mise a scrutare in lontananza.


“Cosa c'è?” chiese la Signora Lin, guardando verso di lui.


“Niente” rispose. “Quel piantagrane di prima sta provando un oggetto magico. Tutti e due sono egualmente mediocri.” Il suo volto si rabbuiò ed era difficile dire cosa stesse esattamente passando per la sua testa.


“Non ti ha donato un fiasco di alcool come regalo?”


Non appena il Santo udì la parola ʻalcoolʼ, il suo volto si contrasse.


“In realtà mi stava minacciando” disse.


La Signora Lin lo fisso scioccata, ma non rispose e per quanto riguardava lui, non accennò più alla faccenda dell'alcool.


Nel frattempo, Meng Hao si trovava a mezz'aria, corrucciato. Stava in piedi sul carro, esaminandolo con un'espressione interdetta.


“Questa cosa è all'incirca veloce quanto un Coltivatore alla Prima Recisione. Però consuma un sacco di potere. Peccato che io possa muovermi molto più velocemente senza.


Per di più...” I suoi occhi si agitarono mentre guardava i segni di ruggine sul carro, i quali stavano lentamente diventando più larghi. “Più lo uso, più il danno si allarga. Presto, la ruggine coprirà tutto e sarà inutile.” Detto questo, Meng Hao sollevò la mano destra e la sbatté sul carro.


Si sentì un colpo e quello tremò. Dal suo interno si emanavano dei ruggiti profondi e delle figure illusorie cominciarono a emergere.


Erano le immagini di bestie feroci, ognuna delle quali era unica. C'era una scimmia gigante, un leone cornuto e persino un orso gigante a due teste. Le varie fiere alzarono il capo e ruggirono.


Tuttavia... erano trattenute da catene amorfe che le connettevano al carro. E... i loro occhi erano chiusi!


Non una sola li aveva aperti.


Non appena apparvero, si generò una pressione intensa nell'area. Nonostante ciò, il cipiglio sul viso di Meng Hao divenne più profondo. Aveva appena notato che la ruggine si stava propagando ancora più velocemente.




NOTE:


1. Menzionato nel capitolo 1. Meng Hao gli deve tre pezzi d'argento.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter


                                


                                



