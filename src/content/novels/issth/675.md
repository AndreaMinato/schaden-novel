---
title: Capitolo 675 – Reverendo Lampada d'Argento!
pubDate: 2025-03-17T11:17:34.958Z
tags:
    - issth
---


Il giorno successivo, qualcosa di assolutamente sconvolgente stravolse il Terzo Anello. Centomila discepoli delle tre Sette partirono dalla Fortezza del Mare per sparpagliarsi per tutto l'Anello. Ognuno di loro reggeva un contenitore di giada al cui interno vi era il ritratto della persona che stavano cercando.


L'intero Anello venne scosso dall'evento. Persino i tre Santi si unirono determinati alla ricerca. Se fosse finita qui, non sarebbe stato un grosso problema. Tuttavia, subito dopo, in tutti i negozi della Fortezza comparve una notifica in cui si offrivano tesori di grande valore a qualsiasi Coltivatore che si fosse unito alla ricerca.


Al che, ovunque si trovarono virtualmente Coltivatori che setacciavano la superficie del mare. Il Terzo Anello si trovò quindi in uno stato di blocco completo.


Il Decimo Patriarca del Clan Wang rimase alla Fortezza. Aveva diviso il suo Senso Divino in innumerevoli fili con cui erano stati imbevuti i contenitori di giada. Se qualcuno si fosse anche solo avvicinato a Meng Hao, l'avrebbe percepito all'istante.


Il Decimo Patriarca era anche preparato alla possibilità che Meng Hao avesse cambiato aspetto e aura. Avrebbe persino preferito uccidere la persona sbagliata per errore piuttosto che lasciarlo scappare.


Mentre il Terzo Anello ribolliva frenetico, Meng Hao sedeva a gambe incrociate e cupo in volto su un'isola. Nella sua mano c'era la giada che gli aveva dato il Santo Anima del Sole.


“Non voglio mettere alla prova la lealtà di qualcuno” mormorò debolmente, “e neppure voglio mettere le mie speranze nelle mani di altri.” Sbriciolò il contenitore di giada, poi si alzò e volò nel mare. Dato che non poteva nascondersi sopra la superficie, allora si sarebbe celato nelle profondità.


Nell'attimo in cui la giada venne distrutta, il Santo Anima del Sole stava volando a mezz'aria. Si bloccò di colpo, poi sorrise apertamente. Comprendeva la decisione di Meng Hao, e questo perché stava aspettando di prendere la sua decisione.


“Anche così va bene” pensò. “Ho un amico in più e un nemico in meno.” Sospirò, ripensando a tutto ciò che era successo durante il mese trascorso e a tutte le battaglie contro i Demoni del Mare.


Nello stesso momento, Meng Hao si muoveva velocemente sul fondo del mare. L'aura del Giglio della Resurrezione era soppressa completamente, senza farne fuoriuscire neppure un goccio. Occasionalmente si guardava attorno; se fosse apparso qualcosa di anormale, sarebbe stato pronto a tirare fuori il carro da guerra in quell'esatto istante.


“Lasciare il Terzo Anello richiederebbe di passare attraverso la Divisione di Burrasca. Però, il Decimo Patriarca è senza dubbio preparato per quell'eventualità. Andare alla Divisione vorrebbe dire gettarmi nella sua rete.


“Però non posso assolutamente rimanere nel Terzo Anello. Se lo facessi, alla fine mi troverebbero sicuramente, e poi...” I suoi occhi balenarono.


“Ma il Secondo Anello... è dove è appostato l'Immortale dell'Alba.” Pensò silenziosamente per un attimo.


“Un mostro davanti e un esercito alle calcagna. Ah, chi se ne importa!” I suoi occhi splendettero di un lampo gelido.


“In vita, uno può sperare solo di avere la libertà e l'indipendenza; in vita, uno può solo cercare la propria felicità! Ho sempre saputo che il Decimo Patriarca del Clan Wang sarebbe venuto. Perciò, qual è il punto di esitare?


“La mia sola opzione è il Secondo Anello. Lì c'è in agguato l'Immortale dell'Alba, ed è lì che attirerò il Decimo Patriarca. È solo affrontando il massimo pericolo che potrò afferrare una possibilità di sopravvivere!


“Tuttavia, il fatto che le Sette dell'Immortale del Volo e della Divinità del Mare abbiano scelto di aiutare il Patriarca del Clan Wang così in fretta significa che il compenso offertogli doveva essere incredibile!” L'istinto omicida si agitò nei suoi occhi, ne aveva abbastanza di nascondersi e scappare.


Dopo essere tornato dalla Setta del Demone Immortale, tutto ciò che aveva fatto era scappare senza mai fermarsi. Il risentimento e il desiderio di uccidere avevano raggiunto un picco d'intensità. Era qualcosa che non si poteva risolvere a dispetto del numero di Demoni del Mare uccisi. Aveva bisogno di uccidere... persone!


“Per prima cosa, seminare il caos nel Terzo Anello, poi attirare il Decimo Patriarca da me. Dopodiché... determinare la vittoria o la sconfitta nel Secondo Anello!” Stava per mettere in atto il suo piano quando improvvisamente, di colpo si fermò.


Un'aura sinistra e violenta si stava di nuovo avvicinando a lui. E di nuovo il Giglio della Resurrezione era nervoso e tremava per il terrore.


Il terrore del Giglio lo scioccò; così tirò fuori il carro, ma non entrò subito in azione. Invece, abbassò lo sguardo verso il fondo del mare.


Quel posto era lo stesso luogo dove aveva sentito la voce l'ultima volta.


La stessa antica voce infatti parlò di nuovo, frantumando il silenzio. “L'Ascensione Immortale è fallita e il Giglio Ossobianco è apparso...”


“Io sono stato incapace di recidere il Giglio della Resurrezione, così ho potuto solo recidere me stesso... Da quel momento in poi, il Giglio della Resurrezione non fu più, e i Gigli Ossobianco sono sbocciati da sponda a sponda...”


Quando ascoltò la voce per la seconda volta, Meng Hao riuscì a percepire il dolore, l'indignazione e il suo mostruoso risentimento. Altri che avessero udito la voce sarebbero stati così terrorizzati da avere i capelli ritti. Meng Hao, d'altro canto, sentì delle fitte di simpatia.


Rimase lì, in silenzio per un attimo, prima che la determinazione splendesse nei suoi occhi. Fece avanzare il carro nella direzione della voce e non passò molto tempo prima che scorgesse una zona vicina, sul letto del mare, da cui proveniva quella voce sinistra e feroce.


Era un'area ricolma di innumerevoli ossa bianche. Erano le ossa sia di Coltivatori che di Demoni del Mare, e sembrava non finire mai. Da lontano, sembravano formare un giglio.


Un Giglio Ossobianco.


Nel centro esatto del giglio c'era una macchia di alghe, dentro la quale c'era uno scheletro, seduto a gambe incrociate. La sua pelle era marcita da tempo, ma lui fluttuava dolcemente in mezzo alle alghe che gli si avvolgevano attorno.


La mente di Meng Hao tremò, mentre lentamente vi si avvicinava. Più vicino andava, più il Giglio della Resurrezione tremava. In effetti aveva persino iniziato a emettere, dentro di lui, degli strilli terrorizzati. Quando fu vicino 300 metri dal Giglio Ossobianco, le vene iniziarono a gonfiarglisi su tutto il suo corpo. Un Giglio della Resurrezione di cinque colori apparve alle sue spalle e sembrava essere impazzito.


Nel momento esatto in cui comparve il Giglio di cinque colori, lo scheletro che ondeggiava tra le alghe smise improvvisamente di muoversi. Alzò lo sguardo, fissando Meng Hao con le sue orbite vuote.
La mente di Meng Hao ruggì mentre quelle che sembravano essere le memorie del cadavere si riversavano dentro di lui da quelle orbite vuote.


Vide un vecchio che indossava una lunga tunica dorata, seduto a gambe incrociate sul fondo del mare. Davanti a lui vi era una lampada del colore dell'argento che emanava una luce fioca. Persino sul fondo del mare la fiamma della lampada riusciva ad ardere e la sua luce avvolgeva il vecchio.


Il suo volto era contorto in modo feroce e occasionalmente si contraeva come se si stesse dibattendo contro qualcosa. Sembrava stesse sperimentando un dolore indescrivibile; le vene sporgevano sul suo volto quando, all'improvviso, sollevò la testa ruggendo rabbiosamente.


“Io sono il Reverendo Lampada d'Argento! Ho praticato la Coltivazione per un migliaio di anni e sono all'apice della Ricerca del Dao! Come posso perdere contro un'insignificante Giglio della Resurrezione?!”


“Ho chiaramente avuto successo! L'ho chiaramente rimosso! Come può essere tornato in vita?!” Mentre l'uomo ululava, gli apparve attorno un'enorme immagine illusoria.


Era alta quasi un migliaio di metri e, incredibilmente, aveva sei colori. Ebbene, si trattava di un Giglio della Resurrezione dai sei colori!


Quando apparve, il vecchio iniziò a tremare e il suo corpo cominciò ad avvizzire. Era come se tutta la sua forza vitale, tutta la sua base di Coltivazione e tutte le sue memorie venissero succhiate via dal Giglio.


“Ascensione Immortale... se il Giglio della Resurrezione raggiunge l'Ascensione Immortale succhia via la forza vitale dell'ospite. Se io voglio raggiungere l'Ascensione, allora devo fare uso del destino del Giglio!”


“Non mi piegherò!” Mentre il vecchio ululava, i suoi occhi si riempirono di odio e determinazione.


“Io raggiungerò l'Ascensione Immortale!


“Tutto per l'Ascensione Immortale!


“Sono destinato a essere un Immortale e possiedo il mio sentiero per l'Immortalità. Sono stato uno nella mia vita precedente, come è possibile che non possa continuare ad esserlo in questa?!


“Se non posso recidere il Giglio, allora devo recidere me stesso! Recidere il mio destino Immortale, recidere il mio sentiero per l'immortalità! Userò la Coltivazione della mia vita passata per trasformare il mio risentimento in un mare di ossa bianche!


“D'ora in poi, le mie ossa fluttueranno sul fondo del Mare della Via Lattea e il mio sangue macchierà le sue acque. Userò le mie ossa per disperdere la volontà del Giglio della Resurrezione e farò sbocciare innumerevoli Gigli Ossobianco!” Detto ciò, l'uomo sollevò la mano destra e si colpì il petto. Il sangue spruzzò dalla sua bocca e il suo corpo appassì rapidamente. Tuttavia, il sangue si diluì nell'acqua, spargendosi nelle correnti e attirando un gran numero di Demoni del Mare.


“Da questo giorno in avanti, la mia anima diverrà delle ossa sbiancate, che vivranno come parassiti in innumerevoli forme di vita, e saranno il peggior nemico del Giglio della Resurrezione!” Il vecchio iniziò a ridere in modo maniacale e, ancora una volta, sputò del sangue. Il suo sangue e persino la sua carne iniziarono ad espandersi verso l'esterno e, allo stesso tempo, innumerevoli Demoni del Mare si avventarono su di lui.


Si udì il suono di scricchiolii e di strappi, come se un numero enorme di zanne e bocche stessero consumando le carni e il sangue di quel vecchio. Meng Hao non riusciva a vederlo, ma poteva sentire la sua voce, colma di odio e inimicizia.


“Arcinemici!”


Allo stesso tempo, il Giglio della Resurrezione dai sei colori dietro di lui cominciò ad appassire. Era un tutt'uno con il vecchio, perciò mentre l'uomo veniva consumato, anch'esso venne divorato. Lottò, ma senza alcun risultato.
Quando fu passato un po' di tempo, riecheggiò un rombo e i Demoni del Mare vennero scacciati, rivelando uno scheletro bianco completamente privo di carne o sangue; il quale affondò lentamente tra le alghe lì sotto. Fu circondato da alghe nere, che lo avvolsero, dopodiché iniziò a ondeggiare avanti e indietro.


Per quanto riguardava il Giglio della Resurrezione, era completamente svanito e tutto intorno divenne silenzioso. I Demoni poi, che avevano consumato le sue carni e il suo sangue, cominciarono a esplodere all'improvviso. La loro carne, il loro sangue attrassero altri Demoni che li consumarono e, a loro volta, esplosero.


Il processo si ripeté per un intero ciclo di sessantanni. A quel punto, il Terzo Anello del Mare della Via Lattea era saturo dell'aura delle carni e del sangue del vecchio. A causa di ciò, tutti i Demoni in questa parte di mare erano marchiati con il Giglio Ossobianco.


La mente di Meng Hao tremò quando la visione svanì e tutto tornò alla normalità. Era ancora circondato da quelle innumerevoli ossa, quando lo scheletro nelle alghe abbassò il capo e ricominciò a ondeggiare avanti e indietro.


Meng Hao iniziò ad ansimare e il suo volto era cinereo.


“Il Giglio della Resurrezione... Sembra che l'abbia sottovalutato!


“Questo è lo scheletro del Reverendo Lampada d'Argento, che un tempo viaggiò fino alla Setta del Fato Viola e che il maestro aveva detto di aver aiutato a disperdere il Giglio della Resurrezione!


“Eppure... alla fine è morto qui, perendo insieme al Giglio e diventando il suo arcinemico, il Giglio Ossobianco!


“E... non aveva neppure un Giglio dai sette colori, ma solo sei!


“Il Reverendo non è stato in grado di controllare un Giglio della Resurrezione dai sei colori e quello dentro di me ne ha già cinque!” Quando pensò questo, ne fu stravolto.


Ancora una volta realizzò di aver fatto un serio errore di calcolo nella sua comprensione del Giglio della Resurrezione.


“Se il mio Giglio dovesse sbocciare con sei colori, allora il mio fato sarebbe lo stesso del Reverendo Lampada d'Argento!” Il suo volto si contorse e i suoi occhi lampeggiarono quando si guardò attorno.


“Il Giglio dentro di me adesso è estremamente terrorizzato... potrei non essere in grado di eliminarlo completamente usando il mio potere, ma potrei invece riuscirci se prendessi in prestito il potere del Reverendo!” Socchiuse gli occhi che poi iniziarono a brillare di una luce vivace. Il suo corpo guizzò quando si diresse dritto verso il Reverendo Lampada d'Argento.


Lasciando che il Giglio dentro di lui lottasse come un folle, si sedette senza esitazione di fianco alle alghe a gambe incrociate. In quell'istante, si udì una voce sinistra fluttuare verso di lui da molto lontano.


“Abbandona quel luogo, figlio mio...”


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                                


                                



