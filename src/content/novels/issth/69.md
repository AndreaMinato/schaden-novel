---
title: Capitolo 69 - Il Giovane Lord Ding
pubDate: 2025-03-17T11:17:34.768Z
tags:
    - issth
---


Shangguan Xiu, avvolto in una tunica nera, si accigliò mentre camminava lungo le strade della Città della Via Lattea. Due Coltivatori al settimo livello di Condensazione del Qi, anch'essi vestiti di nero, lo seguivano. Dall'espressione sui loro volti sembrava che provassero una grande ammirazione per Shangguan Xiu.


Accompagnando Shangguan Xiu nella perlustrazione della città, passarono davanti al negozio in cui si era appena infilato Meng Hao.


L'espressione di Meng Hao era la stessa di sempre. In realtà, anche se fosse cambiata, nessuno avrebbe potuto accorgersene, a causa dell'ampio cappello di bambù che gli celava il volto. Lanciò uno sguardo al negozio in cui era appena entrato.


Era un negozio di elisir, a un piano solo e non molto grande. Diversi scaffali carichi di bottiglie di elisir riempivano lo spazio esiguo. Ovviamente le bottiglie erano vuote, ma sulla loro superficie c'erano scritti il nome e il prezzo dell'elisir.


In un angolo sedeva un giovane a gambe incrociate. A parte lui, Meng Hao era l'unica persona nel negozio.


Meng Hao avanzò, osservando con attenzione i nome dei vari elisir medicinali. Alla fine, trovò una bottiglia su cui campeggiava la scritta "Elisir dello Spirito Terrestre". Attirò immediatamente la sua attenzione.


"E così vale trecento Pietre dello Spirito..." Meng Hao si accigliò. Lo specchio di rame voleva duecento Pietre dello Spirito per duplicare un Elisir dello Spirito Terreste. Anche se c'era una differenza tra i due prezzi, non era poi molta.


Al vedere Meng Hao che mormorava tra sé e sé, l'uomo seduto a gambe incrociate nell'angolo aprì gli occhi e disse con calma: "Gli Elisir dello Spirito Terrestre provengono dal Dominio Meridionale. Non ne abbiamo molti in magazzino, solo cinque".


Meng Hao annuì. Si guardò intorno un'ultima volta e fece per andarsene, ma si fermò all'improvviso. "Per caso avete Elisir della Stabilità della Consistenza?"


All'udire ciò, l'uomo fece un sorriso, velato da un'espressione dubbiosa quasi impercettibile. "Compagno Daoista, dev'essere la prima volta che vieni nella Città della Via Lattea. Gli Elisir della Stabilità della Consistenza arrivano a costare anche centomila Pietre dello Spirito. Sono di grandissimo valore. Purtroppo non ne ho in magazzino. Ne ho visto solo uno in tutta la mia vita. Se sei davvero interessato a comprarne uno, devi andare al Laboratorio della Via Lattea".


"Sono così costosi!" esclamò Meng Hao, sbalordito. All'udire il suo tono di voce, i dubbi del giovane sparirono. Aveva capito che Meng Hao stava solo chiedendo informazioni e non aveva i mezzi per un tale acquisto.


Mentre Meng Hao borbottava tra sé e sé, lamentandosi dell'incredibile prezzo degli Elisir della Stabilità della Consistenza, il giovane lo ignorò e richiuse gli occhi.


Meng Hao lasciò il negozio e si incamminò lungo le strade della Città della Via Lattea con gli occhi che brillavano. Alcuni istanti dopo, il suo volto si oscurò, per due motivi. Il primo era la consapevolezza che vendere elisir medicinali e oggetti magici non sarebbe stato così facile. Il secondo era Shangguan Xiu.


"Indossava una tunica nera ed era accompagnato da altri due Coltivatori vestiti di nero. Sono le stesse tuniche delle guardie della città. Sembra che dopo aver lasciato la Setta dell'Affidabilità, non si sia unito a un'altra Setta, ma che sia venuto qui". Meng Hao abbassò il capo.


Sembrava che nella Città fossero disponibili elisir per ogni livello di Condensazione del Qi. Da una parte non c'era una grande quantità di elisir a disposizione, ma dall'altra i prezzi non erano molto più alti di quello che avrebbe speso per duplicarli. In altre parole il margine di profitto non sarebbe stato poi così alto.


"Lasciamo perdere gli Elisir Medicinali. Penso che andrò a controllare gli oggetti magici". Meng Hao si voltò, dirigendosi verso un'altra strada. C'erano molti Coltivatori che andavano e venivano, con diversi livelli di base di Coltivazione. La maggior parte era tra il terzo e il quinto livello. Meng Hao aveva visto solo tre Coltivatori che, come lui, erano all'ottavo livello. Avevano il volto coperto e quindi era impossibile vederli in faccia chiaramente.


C'erano diversi Padiglioni del Tesoro. Meng Hao li visitò uno dopo l'altro, esaminando i prodotti con attenzione. Presto calò la sera. Meng Hao sospirò. Gli oggetti magici di basso livello erano venduti a un prezzo alto, ma nulla si avvicinava minimamente alle centomila Pietre dello Spirito che voleva. Per ottenerne così tante avrebbe dovuto vendere quasi mille spade volanti, ma un evento così straordinario avrebbe attirato attenzioni indesiderate. Non era qualcosa che poteva permettersi.


Il resto dei suoi oggetti magici aveva un prezzo variabile, ma nessuno valeva da solo così tante Pietre dello Spirito. E se avesse venduto tutti i suoi oggetti magici, avrebbe suscitato troppo scalpore.


Ciò che voleva era risolvere in fretta la questione, per poi andarsene subito.


Al momento, Meng Hao sedeva a gambe incrociate nella stanza di una locanda. "Se davvero voglio vendere l'Elisir della Stabilità della Consistenza... devo essere molto prudente" si disse con calma. "Non posso agire in modo avventato".


La Città della Via Lattea non era molto grande. Alla sera del secondo giorno, l'aveva già esplorata tutta. Alla fine, si fermò davanti a un palazzo riccamente decorato. Borbottando tra sé e sé, vi si avvicinò.


Un'iscrizione sopra la porta principale recitava: "Laboratorio della Via Lattea".


L'edificio constava di tre piani. Meng Hao vagò per il primo piano, ma non poté salire al secondo. Per ottenere l'accesso al secondo piano, bisognava provare di avere con sé un grande numero di Pietre dello Spirito.


Meng Hao decise di non procedere. Si voltò e camminò un altro po', ammirando la merce esposta, come se fosse un normale cliente. Infine, se ne andò.


Seduto a gambe incrociate nella taverna, si accigliò. "C'è solo una porta, sorvegliata da tre Coltivatori all'ottavo livello e uno al nono livello di Condensazione del Qi... Non posso salire al secondo piano, né vedere oltre la curva delle scale. Al primo piano ci sono solo prodotti ordinari, senza energia spirituale... Ho bisogno di sapere cosa c'è al secondo piano. Guardando le finestre da fuori si capisce che c'è una grande quantità di energia spirituale. Ma le finestre sono sigillate". Dopo un lungo momento, estrasse lo specchio di rame.


Nella borsa da trasporto, al momento, aveva poco più di diecimila Pietre dello Spirito. Digrignando i denti, prese l'Elisir della Stabilità della Consistenza e lo posò sullo specchio di rame. Subito affondò nello specchio, scomparendo. Prendendo un respiro profondo, Meng Hao iniziò a posare le Pietre dello Spirito sullo specchio.


Quando lo specchio ebbe risucchiato diecimila Pietre dello Spirito, emanò una luce intensa e apparve un secondo elisir della Stabilità della Consistenza. Meng Hao era pronto. Non appena il fragrante aroma medicinale iniziò a diffondersi, infilò i due elisir nella borsa da trasporto, guardandosi intorno circospetto.


Grazie alla sua velocità, era sfuggito a malapena un accenno dell'aroma, quindi nessuno si era accorto di nulla.


Si sedette a gambe incrociate sul letto, pensieroso. Dopo un attimo, diede un colpetto alla borsa da trasporto, facendo apparire una lunga tunica bianca. Era un indumento che aveva preso dalla borsa da trasporto di Ding Xin. La indossò e poi si mise al collo il contenitore di giada identificativo di Ding Xin. Si alzò e iniziò a passeggiare su e giù per la stanza, sembrando ancora più pensieroso di prima.


Due giorni dopo, all'alba, Meng Hao indossò nuovamente il cappello di bambù, insieme al lungo soprabito che nascondeva la tunica bianca. Abbassando il capo, lasciò la locanda.


Si diresse direttamente verso il Laboratorio della Via Lattea, arrivandoci in pochissimo tempo. Un uomo dall'espressione gelida sedeva a gambe incrociate: un Coltivatore al nono livello di Condensazione del Qi. Meng Hao lo superò, dirigendosi subito verso le scale.


Mentre si avvicinava, un Coltivatore all'ottavo livello di Condensazione del Qi lo guardò.


"Dovete mostrare almeno diecimila Pietre dello Spirito per poter accedere al secondo livello" disse.


"Vattene" replicò Meng Hao, sollevando il cappello di bambù e rivolgendo all'uomo uno sguardo di minaccia. Con la voce intrisa di arroganza lo apostrofò: "Siamo in una piccola città dell'insignificante Stato di Zhao e tu osi bloccare la strada a Ding Xin?" Tutti i Coltivatori nella stanza si voltarono a guardarlo.


Il Coltivatore all'ottavo livello lo guardò attonito. In tutti gli anni che aveva passato lì, nessuno si era mai azzardato a parlargli così. Ma data l'arroganza e la velata minaccia nelle parole di Meng Hao, esitò, non sapendo come rispondergli.


La musicale voce di una donna provenne dal piano superiore: "Giovane Lord Ding, salite per favore".


Il Coltivatore all'ottavo livello lasciò passare Meng Hao. Sbuffando, Meng Hao si diresse su per le scale. Non appena voltò l'angolo, i suoi occhi si affrettarono a esaminare tutto il secondo piano.


La voce musicale apparteneva a una donna avvolta in un abito impalpabile, che sorrise a Meng Hao.


Il secondo piano era riccamente decorato ed era molto più sontuoso del primo, colmo di un'aura abbagliante. Non c'erano scaffali di tesori, ma un enorme turibolo faceva bella mostra di sé al centro della stanza, così grande che non bastavano tre persone per abbracciarlo. Da esso, si diffondeva un penetrante aroma d'incenso.


Il piano era lussuoso ma raffinato. Diversi tavoli erano sparsi per la stanza, insieme a vetrinette in cui erano esposte pietre ornamentali. Era un luogo che avrebbe fatto brillare gli occhi a chiunque vi avesse posato lo sguardo.


La donna davanti a Meng Hao sembrava avere una trentina d'anni. Era elegante e posata, e all'inizio non disse nulla. Sorrideva semplicemente, con calore e cortesia.


"Giovane Lord Ding,” esordì, guardandolo casualmente, “sedetevi, per favore. Sono l'addetta al secondo piano. Vi prego di non esitare e ditemi come posso esservi d'aiuto". Si sedette di lato. Quando si accorse della tunica bianca al di sotto del lungo soprabito, un guizzo di sorpresa le attraverso lo sguardo, per poi sparire subito dopo.


Meng Hao si guardò intorno pensieroso. C'erano sette tavoli, messi in diverse posizioni. Senza esitare, si sedette, non in un tavolo vicino alle scale o alla finestra, ma in mezzo alla stanza.


"Avete Elisir della Stabilità della Consistenza?" chiese non appena si fu seduto, senza tanti giri di parole. Fissò la donna, con un'espressione austera.


Quando la donna vide dove si era seduto, i suoi occhi guizzarono di nuovo, come se avesse appena ricevuto la conferma di qualcosa.


"Non ci sono molte cose nello Stato di Zhao che non si possano trovare qui, al Laboratorio della Via Lattea" rispose con un sorriso. "Naturalmente abbiamo degli Elisir della Stabilità della Consistenza. Il prezzo è duecentomila Pietre dello Spirito a elisir".


Meng Hao annuì leggermente, poi colpì la sua borsa da trasporto. Una bottiglia di elisir apparve tra le sue mani. Agitò la mano e la bottiglia si diresse verso la donna.


I suoi occhi brillarono non appena afferrò la bottiglia. Quando la aprì e vide il suo contenuto, un'espressione di sorpresa le apparve sul volto.


"Un Elisir della Stabilità della Consistenza" disse Meng Hao con calma. "Ditemi voi il prezzo".


"Giovane Lord Ding, siete piuttosto audace" ripose lei, tranquilla, con una strana espressione sul volto. "Vi azzardate a darmi casualmente qualcosa di così prezioso. Non avete paura che io possa prenderlo e scappare?"


Meng Hao non rispose. Guardandola con freddezza, si tolse il soprabito, rivelando la tunica bianca e il medaglione di giada che portava attorno al collo.


Era viola e brillava di un lieve e tremolante bagliore violaceo.


Quando la donna vide il medaglione di giada, la sua espressione cambiò.


"Se vi azzardate a ingoiare quell'elisir,” la minacciò Meng Hao, gelido “la Città della Via Lattea sarà ridotta a un cumulo di macerie in meno di un mese".


L'espressione della donna mutò diverse volte, mentre abbassava lo sguardo sulla bottiglia dell'elisir. Tornò a guardare Meng Hao, seduto lì. Aveva preso nota mentalmente di tutti gli indizi sulla sua identità e, alla fine, sorrise di nuovo.


"Giovane Lord Ding, vi prego di non offendervi. Stavo semplicemente facendo conversazione". Aprì la bottiglia, facendo cadere l'Elisir della Stabilità della Consistenza sul palmo della mano. Poi lo sollevò e lo esaminò attentamente. Quando lo sguardo le cadde sul volto demoniaco inciso sulla superficie dell'elisir, la sua espressione cambiò di colpo, mentre scattava in piedi.
                                


                                

