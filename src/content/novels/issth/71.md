---
title: Capitolo 71 - Dong Hu
pubDate: 2025-03-17T11:17:34.768Z
tags:
    - issth
---


In una zona remota e selvaggia non troppo lontana dal Monte Daqing, Meng Hao sedeva tremante nella Grotta dell'Immortale. Sudava copiosamente, inzuppando i suoi abiti a causa dell'intenso calore che il suo corpo emanava. Questo si trasformò presto in una cortina di nebbia che vorticava nella grotta, permeata dalla puzza di sudore.


L'intero corpo di Meng Hao era di un rosso acceso e gli sembrava che un immenso fuoco si diffondesse dentro di lui, pronto a distruggere il suo corpo e il suo sangue e a trasformarli in cenere. Al momento, il suo corpo era incredibilmente rigido, incapace di fare il benché minimo movimento.


In realtà, questo era uno dei problemi causati dall'Elisir della Stabilità della Consistenza: dopo averlo inghiottito, il corpo diventava inamovibile. Finché il potere dell’elisir non si fosse disperso non sarebbe stato capace di muovere un muscolo, anche se fosse stato travolto da un'inondazione o da una tempesta, o se davanti a lui ci fosse stato qualcuno pronto a trafiggerlo con una spada. Questo era il motivo per cui i Coltivatori erano incredibilmente prudenti nel momento di scegliere il luogo in cui consumare un Elisir della Stabilità della Consistenza.


Dopotutto, se si fossero imbattuti in un nemico mentre erano preda degli effetti collaterali dell'incredibile elisir, il risultato sarebbe stato la morte.


Meng Hao era la prima persona in assoluto ad aver preso un Elisir della Stabilità della Consistenza all'ottavo livello di Condensazione del Qi. Oltretutto, era un elisir prodotto dal Gran Maestro.


Ma non aveva avuto altra scelta. Semplicemente era troppo difficile superare il blocco dell'ottavo livello di Condensazione del Qi senza una buona dose di fortuna o l'aiuto di qualche elisir medicinale speciale.


Gli Elisir Rivitalizzanti dell'Altopiano non avevano avuto effetto, quindi tutto ciò che gli era rimasto erano gli Elisir della Stabilità della Consistenza. Erano incredibilmente potenti, mentre il suo corpo non lo era. Inghiottirne uno significava rischiare la sua stessa vita.


Meng Hao era abbastanza sicuro di sapere perché per lui fosse così difficile superare il blocco dell'ottavo livello. Senza dubbio, aveva a che fare con tutti i Nuclei Demoniaci che aveva consumato negli anni. Dopo la sua rinascita nel Mare del Nord, il potere Demoniaco nel suo corpo non poteva essere espulso così facilmente.


A causa di ciò, il blocco era più difficile da superare di quanto non lo fosse per tutti gli altri. Naturalmente, ciò aveva anche dei vantaggi. Dopo aver superato il blocco, avrebbe immediatamente raggiunto la metà del nono livello di Condensazione del Qi. Oltretutto, il suo fisico, anche se debole all'apparenza, era molto più forte di quanto fosse durante i suoi giorni da accademico. Il cambiamento era lento, ma sicuro.


Il cambiamento non era avvenuto a causa della sua Coltivazione, ma del potere Demoniaco che aveva in corpo e del Nucleo Demoniaco nel suo Mare dell'Essenza.


Passarono giorni e giorni. Presto trascorsero due mesi, duranti i quali Meng Hao aveva consumato la sua scarsa riserva di Elisir della Stabilità della Consistenza. Ora aveva assorbito del tutto il potere dell'elisir. Tutto a un tratto, aprì gli occhi. Poteva di nuovo muoversi! Sentì un ruggito provenire da dentro di sé, accompagnato da un dolore intenso, come gli venissero strappati degli arti. Sputò sangue.


Dopo aver sputato, i suoi occhi si offuscarono, come se fosse sul punto di perdere i sensi. Invece si morse la lingua, sforzandosi di rimanere sveglio. Fece circolare la sua base di Coltivazione, mentre si lanciava verso il nono livello di Condensazione del Qi.


Con uno sguardo di determinazione, raccolse tutto l'esplosivo potere spirituale dentro di sé, per spingersi oltre.


In un istante l'energia spirituale aumentò, riempiendogli la testa di un ruggito simile a un tuono. Gli sembrò che il suo corpo fosse sul punto di esplodere. Poi, improvvisamente, sentì che l'energia spirituale aveva aperto un nuovo mondo dentro di lui. Era una sensazione straordinaria, difficile da descrivere. Era un formicolio, come se qualcuno lo stesse accarezzando con centinaia di piume.


Si immerse in quella sensazione e, poco dopo, aprì gli occhi, che brillarono intensamente. L'oscurità della grotta venne spazzata via da intensi fasci di luce.


Meng Hao prese un respiro profondo e assorbì l'energia spirituale della grotta. Poi la rilasciò e un'incredibile quantità di sporcizia fuoriuscì dai suoi pori. Il suo corpo si alleggerì, i suoi occhi brillarono più intensamente.


Lo sconfinato Mare dell'Essenza dentro di lui era raddoppiato, ed era come se non si potesse vedere da una riva all'altra. Le acque dorate si gonfiarono e ruggirono. Nelle sue profondità riposava il Nucleo Demoniaco, immobile. Emanava un'incredibile quantità di energia spirituale, rendendo la luce dorata ancora più brillante e colmando l'intero corpo di Meng Hao. Sollevò il capo e si lasciò sfuggire un lungo e acuto grido.


"Il nono livello di Condensazione del Qi! Io, Meng Hao, ho finalmente raggiunto il nono livello! La prossima fase è la Stabilità della Consistenza!" Con gli occhi colmi di eccitazione, prese diversi respiri profondi.


"Grazie alle Sacre Scritture dello Spirito Sublime potrò raggiungere una Consistenza Perfetta,  molto superiore a una Consistenza Crepata o Spezzata". Sia alzò in piedi, sicuro di sé e fiducioso di ciò che il futuro gli avrebbe offerto.


Non vedeva l'ora di arrivare nel Dominio Meridionale e visitare le sue terre. Attendeva con ancora più ansia il giorno in cui avrebbe raggiunto la Stabilità della Consistenza. Si chiedeva come sarebbe stato avere una Consistenza Perfetta. Che cosa avrebbero pensato gli altri Coltivatori quando l'avrebbero incontrato?


Ovviamente, non avendo ancora raggiunto la Stabilità della Consistenza, non capiva quanto fosse rara una Consistenza Perfetta. Nonostante la sua ignoranza, la aspettava con impazienza.


Agitò la mano e apparve un Globo d'Acqua delle dimensioni di un pugno. Lo modellò, trasformandolo in una cortina d'acqua grande quanto lui. Fece qualche passo in avanti, attraversandola. Quando riapparve dall'altra parte, lo sporco che ricopriva il suo corpo era sparito e la sua pelle emanava un piacevole profumo.


La porta della Grotta dell'Immortale esplose. Era mezzogiorno e la stagione era cambiata. Meng Hao uscì, percependo un vento caldo e secco che gli accarezzava il volto. Si sentiva fresco e rilassato.


"Quando raggiungerò la Stabilità della Consistenza, sarò finalmente capace di volare veramente". Sollevò lo sguardo verso il cielo azzurro e il suo sorriso si allargò. Camminò per un po', poi saltò sul suo ventaglio e sfrecciò in avanti.


Si stava allontanando dal Monte Daqing, quando si accorse di qualcuno che correva verso di lui. Si muoveva il più velocemente possibile, inseguito da un uomo alto e dall'aspetto feroce.


Il fuggitivo era pallido in volto, ma aveva uno sguardo duro. Non era molto alto ed era piuttosto magro, sembrava avere tredici o quattordici anni. Nonostante ciò, la sua base di Coltivazione era al quinto livello di Condensazione del Qi.


Era inseguito da un Coltivatore al sesto livello di Condensazione del Qi, che indossava una lacera tunica verde acqua e sembrava ferito. Aveva uno sguardo omicida negli occhi.


"Non importa dove scappi, Dong Hu. Dato il mio status nella Setta della Sera Eretta, se mi dai la perla, non ti ucciderò. Altrimenti, sei un uomo morto!" L'uomo più grande alzò la mano destra e apparve un bagliore glaciale che si solidificò in una Scimitarra della Luna Piena. La lanciò a tutta velocità verso il giovane.


Il ragazzino altri non era che Piccola Tigre, uno del gruppo, di cui faceva parte anche Meng Hao, che era stato rapito dalla Sorella Anziana Xu e portato alla Setta dell'Affidabilità.


Dopo lo scioglimento della Setta, era stato portato via ed era scomparso. Meng Hao fluttuò nell'aria, guardando in basso verso Piccola Tigre.


Il suo volto era pallido, ma aveva uno sguardo omicida. Agitò la mano e scagliò diversi fasci di luce gelida che divennero brillanti frecce. Dato il loro sfolgorio, sembravano essere ricoperte di veleno. Le frecce si scagliarono contro l'inseguitore.


L'uomo rise, agitando la mano e creando un vento che spazzò via le frecce. Mosse le dita secondo precisi schemi incantati e la scimitarra si lanciò contro Piccola Tigre. Fu su di lui in un battito di ciglia. Piccola Tigre ruotò gli occhi iniettati di sangue. Improvvisamente, una perla acquamarina apparve tra le sue mani. Era quasi trasparente ed era colma di strati di nubi vorticanti. Un fascio di nubi scaturì dalla perla, dando forma a una vaga figura, che si scagliò contro la scimitarra.


Quando si scontrarono, risuonò un boato e la scimitarra cadde a pezzi, così come la figura indistinta.


L'uomo più anziano tossì sangue e i suoi occhi brillarono avidi. Continuò la sua caccia.


Il sangue abbandonò il volto di Piccola Tigre. Sembrava che l'attacco fosse stato piuttosto difficile da portare a termine. Barcollò in avanti, facendo solo alcuni passi prima di crollare al suolo.


"Non puoi sfuggirmi!" rise l'inseguitore con ferocia, avvicinandosi velocemente a Piccola Tigre, i cui occhi erano colmi di disperazione. Da lontano, Meng Hao sospirò, guardando la scena. Alla fine, sollevò il dito della mano destra, evocando un vento furioso che scosse la foresta. L'incredibile pressione del nono livello di Condensazione del Qi avvolse immediatamente l'uomo. Tremante, guardò scioccato Meng Hao che scendeva dal cielo verso di lui.


Nello stesso momento, Piccola Tigre, ancora riverso al suolo, trasse dalla manica una daga avvelenata. Balzò in piedi a velocità incredibile e la daga brillò. Mentre l'uomo guardava attonito Meng Hao, la daga gli tagliò la giugulare.


Si lasciò sfuggire un gorgoglio di dolore, mentre il sangue sprizzava dappertutto, coprendo Piccola Tigre. Il ragazzo era debole ed esausto, ma accasciarsi al suolo in quel modo era stato solo un trucco. Mentre l'uomo si avvicinava con la guardia abbassata, avrebbe fatto la sua mossa.


L'inseguitore collassò al suolo, contorcendosi. Tentò di fermare il sangue che sgorgava dal suo collo, ma era troppo. In pochi istanti, era morto. I suoi occhi erano vacui e fissi in un punto distante.


Piccola Tigre si allontanò di alcuni passi, osservando Meng Hao, pronto a scappare in qualunque momento. Poi avvertì il potere della base di Coltivazione di Meng Hao e iniziò a tremare.


Meng Hao non disse una parola. Si fece avanti, avvicinandosi al corpo per esaminarlo. Poi volse lo sguardo verso Piccola Tigre, visibilmente nervoso, fissandolo in silenzio.


Anche Piccola Tigre rimase zitto. Guardava semplicemente Meng Hao, con un'espressione indecifrabile negli occhi.


Passò un lungo momento prima che Meng Hao rompesse il silenzio. “È  a causa di quella perla che hai ucciso Wang Youcai" disse con calma. Un luccichio impercettibile nei suoi occhi rivelò che stava bluffando, ma Piccola Tigre non lo notò.


Invece, il ragazzo rimase in silenzio, rifiutandosi di aprir bocca. Era basso, magro e con la pelle scura. I suoi abiti erano laceri e si trovava palesemente in una situazione difficile. Sembrava quasi un barbone. Ma la freddezza che aveva dimostrato uccidendo il suo inseguitore rendeva tutto estremamente chiaro.


Meng Hao lo osservò per un po', poi scosse la testa. Si lasciò sfuggire un sospiro e si voltò per andarsene.


Non appena lo fece, un'espressione esitante apparve negli occhi di Meng Hao. Tutto a un tratto si decise a parlare, con voce rauca e nervosa.


"Fratello... Fratello Anziano Meng, stai andando al Monte Daqing a salvare gli altri?"


Meng Hao si bloccò e si voltò verso Piccola Tigre. "Di cosa stai parlando?" gli chiese, a bassa voce.
                                



