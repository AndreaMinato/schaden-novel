---
title: Capitolo 72 - Un Vero Uomo
pubDate: 2025-03-17T11:17:34.768Z
tags:
    - issth
---


Piccola Tigre guardò Meng Hao. Si era comportato come un bambino innocente, in passato, ma dopo essersi unito alla Setta dell’Affidabilità aveva subito molte sventure inimmaginabili. Il suo cuore si era fatto duro come il ferro. Nessuno sapeva quanti Coltivatori avesse ucciso segretamente.


Fissò Meng Hao, comprendendo che egli non sapesse nulla degli avvenimenti recenti.


“Fratello Anziano Meng, negli ultimi tempi tutto il mondo della Coltivazione dello Stato di Zhao ti ha cercato dappertutto. Le tre grandi Sette hanno istituito un ordine per il tuo arresto. Moltissimi Coltivatori si sono messi sulle tue tracce.” Esitò un attimo, prima di continuare.


L’espressione di Meng Hao non cambiava, nemmeno dopo l’ultima affermazione. Fluttuava in aria, osservando Piccola Tigre senza dire nulla.


“Le tre grandi Sette hanno ordinato di non ucciderti,” disse lentamente. “Possono ferirti gravemente, ma senza ucciderti.” Continuava a fissare Meng Hao, incapace di capire cosa pensasse.


“Se ciò che dici è falso,” disse freddamente Meng Hao, impassibile in volto, “non biasimarmi se non terrò conto dei nostri vecchi legami.”


A quelle parole, Piccola Tigre si mosse di due passi all'indietro, il viso tremante.


“Fratello Anziano Meng ricorderà certamente il Maestro Shangguan della Fazione Interna della Setta. Due mesi fa ha chiuso le tre contee vicino al Monte Daqing con un enorme, orribile incantesimo.” Parlava con voce squillante e serrava i pugni. “Pianifica di usare il sangue dei mortali al loro interno per creare degli Elisir del Sangue e raggiungere la Stabilità della Consistenza. È così da due mesi. Con la mia base di Coltivazione non posso affrontarlo, ma devo fare qualcosa per salvare i miei genitori!”


Meng Hao lo guardava atterrito, la testa gli girava. Era furioso, una violenta aura omicida iniziò ad uscire dal suo corpo. Sapeva che l’obbiettivo di Shangguan Xiu non erano gli Elisir del Sangue, ma farlo uscire allo scoperto.


Il suo viso si fece cupo.


“Shangguan Xiu ha messo in pericolo i mortali di tre contee e il mondo della Coltivazione dello Stato di Zhao non fa nulla per fermarlo?” La voce di Meng Hao era fredda come il ghiaccio. “Davvero credono che voglia stabilizzare la Consistenza?”


“Tutti dicono che Shangguan Xiu desideri da tempo giungere alla Stabilità della Consistenza,” disse Piccola Tigre, “e che abbia intenzionalmente scelto le tre contee intorno al Monte Daqing per i segni benedetti apparsi anni fa. Con gli Elisir dello Spirito del Sangue può raggiungere la Stabilità della Consistenza con facilità. In passato le tre grandi Sette non gli avrebbero mai permesso di fare una cosa del genere, ma ora sono alla ricerca dell’area di meditazione di Patriarca Affidabilità. È per quello che hanno mandato tutti quanti a cercarti, ignorando quanto sta accadendo qui. Non vogliono avere altre seccature. Come se non bastasse, Shangguan Xiu non è una persona comune. Ho fatto alcune ricerche e ho scoperto che arriva dalla Città della Via Lattea. A quanto pare le tre grandi Sette hanno anche tentato d’intervenire, ma per qualche motivo si sono tirati indietro subito dopo.”


Meng Hao ascoltava in silenzio e sorrideva gelido e cupo. L’intento omicida nel suo cuore superava di gran lunga ciò che aveva provato in passato con Wang Tengfei e persino con Ding Xin.  L’intensità di quel sentimento faceva tremare il suo mare dell’Essenza, una sensazione mai provata prima, in venti anni.


“Shangguan Xiu…” Meng Hao guardò verso il Monte Daqing, scosse la manica e portò l’atterrito Piccola Tigre sul prezioso ventaglio.


“Cosa sta succedendo, Fratello Anziano Meng?” balbettò con il respiro accelerato.


“Andremo sul Monte Daqing. Se ciò che hai detto è vero, bene. Ma se mi hai mentito, non dovrai mai più preoccuparti di chi ti ha perseguitato per il tuo tesoro.” Il ventaglio tremò, volando verso l’orizzonte.


Piccola Tigre taceva reggendosi sul ventaglio di Meng Hao, con timore che presto divenne determinazione.


Non ci volle molto prima di giungere a destinazione. Il ventaglio si illuminò, atterrando. Ogni cosa era avviluppata in un’accesa aura rossa e ogni cinque chilometri un Coltivatore vestito di nero sedeva a gambe incrociate, in meditazione.


Ce n’erano una dozzina in tutto e tenevano attivo l’incantesimo che circondava le tre contee.


Anche in cima alla montagna qualcuno meditava. Le contee al di sotto erano silenziose ed emettevano sottili filamenti di Qi di Sangue.


L’intento omicida di Meng Hao crebbe ulteriormente. Con un profondo respiro sciolse i legami che vincolavano Piccola Tigre.


“Quando dirò il tuo nome dovrai accorrere,” disse Meng Hao lentamente. Avanzò con il corpo gelido e che fischiava nel vento.


“Wang Youcai non è morto,” mugugnò Piccola Tigre, ma Meng Hao lo ignorò.


Piccola Tigre lo guardò sparire, sospirò e si sedette in silenzio per meditare. Aveva guardato l’anima di Meng Hao oltre che quella di Shangguan Xiu. Sapeva che la sua famiglia non si trovava nella Contea di Yunjie e che Shangguan Xiu avrebbe probabilmente usato la sua magia del sangue per stanarlo.


“Fratello Anziano Meng, tutto quello che voglio è salvare i miei genitori. Se sopravvivrai ti sarò debitore.” Alzò lo sguardo, turbato.


Meng Hao sfrecciava in avanti, dritto verso l’aura rossa. Piccola Tigre, per quanto giovane, era perspicace e la sua supposizione era corretta. Meng Hao, invece, era sempre stato intelligente. Nonostante avesse fallito come allievo, era stato benedetto nella Setta dell’Affidabilità. Dopo tutto quello che aveva passato, come poteva non sapere le reali intenzioni del suo avversario?


Shangguan Xiu gli aveva teso una trappola, ma Meng Hao non poteva fare altrimenti. Anche se non aveva una famiglia vera e propria nella Contea di Yunjie, quella era la sua casa e racchiudeva i suoi bellissimi ricordi d’infanzia.


Shangguan Xiu aveva perso il senno, le sue azioni offendevano profondamente Meng Hao che non poteva fare a meno di provare sempre più odio.


Pur sapendo di stare rischiando la morte e nonostante fosse una pedina nelle mani di Shangguan Xiu, Meng Hao non poteva cedere.


Il suo intento omicida non era mai stato così forte: solo con la morte di tutti i responsabili avrebbe potuto placarsi.


“In tutti questi anni di Coltivazione non ho ucciso alcune persone. Non perché non potessi, ma perché non volevo.” Aumentò la velocità, gli occhi iniettati di sangue, ma il suo cuore calmo. Aveva raggiunto l’area dell’incantesimo. Si lanciò verso un Coltivatore di sesto livello, all'incirca sui ventisei o ventisette anni, che sedeva ignaro a meditare.


Aprì di scatto gli occhi e alzò la mano, sobbalzando; Meng Hao gli andava incontro, cupo in volto, brandendo una spada. La testa del Coltivatore volò in aria e il corpo piombò a terra.


L’odore del sangue riempì l’aria. Il cadavere si mosse per un po’, poi si fermò.


Non si udì alcun urlo, non ci fu alcuna battaglia. Per Meng Hao era stato semplice come uccidere un pollo. Poteva uccidere, ma non gli piaceva.


“Quando provi a tagliare la testa a un pollo,” si disse Meng Hao, “di solito si agita per un po’. La gente si agita ancora di più. Ma senza testa non vali più di un pollo.” Continuò ad avanzare, senza neanche voltarsi di nuovo verso il cadavere, ancora colmo d’intento omicida. Poco dopo incrociò un’altra figura che non si era accorta della morte del compagno: sedeva in meditazione, mantenendo attivo l’incantesimo.


Non ebbe nemmeno il tempo di aprire gli occhi, la sua testa saltò via.


“Shangguan Xiu, tu mi costringi ad uccidere. Bene, allora… oggi ucciderò chiunque si trovi sul mio cammino.” Scosse la spada di legno, spargendo ovunque gocce di sangue.


Nel frattempo, in cima alla montagna, gli occhi di Shangguan Xiu si aprirono lentamente, lampeggiando verso il basso.


Il Qi di Sangue sembrava farsi più spesso, ma non riusciva a vedere chiaramente cosa stesse accadendo. Si accigliò e sbuffò. Sollevò la mano destra e un Globo di sangue apparve, grande quanto una testa umana. Con una scossa della manica lo spedì verso il Monte Daqing, dove si schiantò con un botto contro l’incantesimo rosso sangue.


L’incantesimo si stava indebolendo. Improvvisamente udì un urlo acutissimo rimbombare all'interno dell’area.


Un secondo urlo fece eco al primo. Era di qualcun altro, ma ugualmente agghiacciante. Shangguan Xiu guardò verso l’incantesimo di sangue, accigliato: sembrava essersi ridotto della metà, e sbiadiva sempre più.


Una terza persona urlò, poi una quarta, quasi nello stesso momento. Altre urla risuonarono, ancora e ancora, finché l’incantesimo non fu completamente traslucido. Shangguan Xiu abbassò la testa e vide dodici corpi decapitati.


Ruotò il corpo e strinse gli occhi. Su un sottile sentiero, abbigliato con una tunica blu, c’era Meng Hao: coperto di sangue e resti umani, camminava lentamente e inespressivo verso di lui, nonostante l’aspetto fragile e debole.


Reggeva tra le braccia dodici teste mozzate che lanciò verso Shangguan Xiu, il quale prontamente scosse la manica per gettarle via.


“È il tuo turno,” disse Meng Hao con voce rauca. Di solito non voleva uccidere, ma quel giorno doveva farlo.
                                



