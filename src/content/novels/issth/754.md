---
title: Capitolo 754 - La Storia di Chen Fan
pubDate: 2025-03-17T11:17:34.981Z
tags:
    - issth
---


Il Calderone dei Fulmini si scontrò con il Drago di Spade tra dei boati incredibili, poi colpì direttamente la formazione di incantesimi della Setta della Spada Solitaria.


Nell’aria si diffusero delle increspature e, dal punto da cui osservavano i Coltivatori all’esterno, la Setta della Spada Solitaria si distorse e parve che potesse essere demolita da un momento all’altro. All’interno della Setta, i tre Patriarchi tremarono e sputarono del sangue.


Riguardo alle decine di migliaia di discepoli della Setta della Spada Solitaria, anche questi tremarono e i loro volti divennero pallidi quando sputarono dei grumi di sangue.


“Seconda Formazione di Incantesimi!!” gridò Sir Jian, con la voce che riecheggiò lungo tutta la Setta. Decina di migliaia di discepoli produssero immediatamente degli elisir medicinali da consumare.


Nel profondo dei loro cuori sapevano che questa battaglia avrebbe determinato la sopravvivenza o la distruzione della Setta della Spada Solitaria. Se la formazione di incantesimi fosse riuscita a resistere, allora sarebbero riusciti a restare sigillati nella loro montagna. Se non ci fosse riuscita… allora questo voleva dire che la Setta della Spada Solitaria sarebbe stata spazzata via dal Dominio Meridionale.


Certo, c’era anche la possibilità di arrendersi.


Quando le forze della Setta della Spada Solitaria scatenarono tutto il loro potere, dal terreno, dalle montagne e dagli edifici comparvero innumerevoli lame di luce; provenivano da ogni angolo della Setta.


Ce ne erano più di 100.000, e si alzarono in volo per poi ruotare attorno alla Setta, come una tempesta. Quando la tempesta infuriò, le spade iniziarono a fondersi tra loro, formando l’immagine impressionante… di uno spadone enorme!


Era lungo più di 30.000 metri e al suo interno stava tutta la Setta della Spada Solitaria. In sostanza, era uno scudo a forma di spada.


L’espressione di Meng Hao era la solita quando fece un movimento con le braccia nell’aria. Il Calderone dei Fulmini si rimpicciolì e tornò verso di lui. Quando toccò il suo palmo, lui venne circondato completamente dai fulmini.


“Rompete quella formazione!” disse con freddezza. Il Patriarca della Setta del Gelo Dorato e il Terzo Patriarca del Clan Li partirono immediatamente all’attacco. Quando si avvicinarono allo scudo della spada, agitarono le mani e fecero esplodere il potere della base di Coltivazione al culmine della Ricerca del Dao. Riecheggiarono delle esplosioni quando anche le decine di migliaia di discepoli della Setta del Demone di Sangue lanciarono i loro attacchi. Le abilità divine e le tecniche magiche cadevano come pioggia, scontrandosi con la grande formazione di incantesimi della Setta della Spada Solitaria.


Meng Hao mandò i suoi pensieri a controllo del suo secondo vero io, il quale comparve all’improvviso insieme alla Spada di Legno del Tempo e poi scattò immediatamente nella mischia.


Il potere combinato di decine di migliaia di Coltivatori, i quali comprendevano tre basi di Coltivazione alla Ricerca del Dao, si scontrò con la formazione di incantesimi. Lo spadone della Setta della Spada Solitaria tremò all’istante e poi iniziò a creparsi.


Meng Hao si librava a mezz’aria e osservava la scena con freddezza.


Le esplosioni pervasero l’aria per un’ora intera, dopo di che lo spadone della Setta della Spada Solitaria non riuscì più a resistere. Molte delle spade che componevano la formazione di spade iniziarono a crollare. Quando la formazione di incantesimi non fu più completa, il suo crollo non poté fare altro che accelerarsi.


Alla fine, ci fu un’esplosione enorme in cui la formazione di incantesimi venne sfondata. Le spade volanti andarono in frantumi, facendo volare ovunque le schegge. Nella grande formazione di incantesimi della Setta della Spada Solitaria adesso si era creato un foro enorme, al cui interno era visibile la vera Setta della Spada Solitaria. Si potevano vedere decine di migliaia di discepoli con il volto pallido, insieme ai tre Patriarchi alla Recisione dello Spirito disperati.


Boom!


Il secondo vero io di Meng Hao entrò nel varco. Con gli occhi che balenavano, allungò la mano a destra e sinistra, facendo riecheggiare dei crepitii. Il varco fu ampliato ancora di più, fino al punto in cui la formazione di incantesimi non venne completamente distrutta.


Nello stesso momento, i discepoli della Setta del Demone di Sangue avanzarono come una nube di fuoco, pronti ad uccidere tutta la Setta della Spada Solitaria.


Nella loro angoscia, i discepoli della Setta della Spada Solitaria non riuscirono nemmeno raccogliere la forza di volontà per resistere. Era impossibile dire chi fosse stato il primo, ma iniziarono tutti a inginocchiarsi e inchinarsi.


“Mi arrendo! Voglio arrendermi!”


“Ci arrendiamo!”


Dei tre esperti alla Recisione dello Spirito lividi in volto, due scoppiarono a ridere con amarezza e furono sul punto di annunciare la propria resa quando, all’improvviso, gli occhi di Sir Jian tremolarono. Eseguì rapidamente un teletrasporto minore, per poi ricomparire in un punto lontano accanto all’uomo di mezza età senza spada e con una bottiglia di alcol.


Non appena ricomparve, tirò fuori la mano e afferrò l’estremità della testa dell’uomo. Gli occhi di Sir Jian si riempirono di follia e ferocia.


“MENG HAO!!” gridò. “Questo è il tuo Fratello Anziano della Setta dell’Affidabilità, Chen Fan. So che è un tuo amico quindi, se oserai fare una sola mossa, lo ucciderò, anche se questo significherà che morirò anche io!”


Questo sviluppo fece fermare i discepoli della Setta del Demone di Sangue, che guardarono con freddezza Sir Jian. Anche i discepoli della Setta della Spada Solitaria sussultarono scioccati. Nessuno di loro sembrava minimamente felice, infatti, e i loro volti erano pallidi come cadaveri.


Questo valeva soprattutto per gli altri due Patriarchi alla Recisione dello Spirito, che furono colti del tutto alla sprovvista. Sapevano di non essere all’altezza della Setta del Demone di Sangue. Il loro tentativo fallito di contrattaccare di qualche istante prima ne era una chiara dimostrazione.


La resa era la loro unica possibilità!


Eppure, Sir Jian all’improvviso aveva giocato questo scherzetto, che aveva trascinato tutta la Setta della Spada Solitaria con sé in questa provocazione nei confronti di quel menagramo di Meng Hao. I due Patriarchi rimasero basiti all’istante.


“Sir Jian, non devi fare una cosa simile!!”


“Sir Jian, tu…”


L’espressione di Sir Jian divenne ancora più crudele. Lanciò un’occhiata alla testa di Chen Fan per un momento, poi tornò a guardare le forze della Setta del Demone di Sangue e Meng Hao.


“Meng Hao, dammi la Marionetta Immortale della Setta della Spada Solitaria! Tutto quello che voglio è la Marionetta Immortale. Una volta che sarà nelle mie mani, non torcerò un capello a Chen Fan!”


Quando Meng Hao aveva posato di nuovo lo sguardo su Chen Fan nei Laghi del Dao Primordiale, aveva capito che si trovava in una brutta situazione. Avrebbe voluto aiutarlo ma aveva capito che Chen Fan dentro di sé era già morto. In realtà, in questo giorno, era venuto nella Setta della Spada Solitaria per due motivi. Uno era la vendetta della Setta del Demone di Sangue. L’altro era la sua preoccupazione per Chen Fan.


“Sei pazzo?” rispose Meng Hao, scuro in volto.


“E anche se fossi pazzo!?” urlò Sir Jian in risposta con gli occhi iniettati di sangue. “Voglio soltanto la Marionetta Immortale. Consegnala e lo lascerò andare!”


Il volto di Chen Fan era pallido mentre osservava Meng Hao. Non disse nulla, ma sorrideva. Era lo stesso sorriso che aveva sfoggiato quando si era ricongiunto con Meng Hao tanti anni prima nel Dominio Meridionale. [1]


“Fratello, sei cresciuto…”. Questo era ciò che aveva detto tanti anni prima. Adesso aveva lo stesso sorriso, e Meng Hao poté quasi percepire lo stesso Fratello Anziano allegro che si ricordava dalla Setta dell’Affidabilità, lo stesso Chen Fan che era così tanto concentrato sulla ricerca del Dao.


Erano trascorsi centinaia di anni, all’apparenza in un lampo, e Chen Fan era cambiato. L’unica cosa rimasta erano i sentimenti che si erano creati tra loro al tempo della Setta dell’Affidabilità


“Meng Hao” disse Sir Jian, con gli occhi carichi di malignità, “adesso sarai anche arrogante e prepotente, ma la vita del tuo Fratello Anziano è stata disseminata di amarezza!”. Quando vide lo sguardo cupo sul volto di Meng Hao, si rilassò un po’. All’inizio era preoccupato che per Meng Hao non sarebbe stata una preoccupazione sapere se Chen Fan fosse vivo o morto. Con la speranza di rendere la compassione da parte di Meng Hao ancora più intensa, continuò con freddezza.


“Questo Chen Fan in passato era un Prescelto della Setta della Spada Solitaria ed era addirittura una delle Sette Spade. Purtroppo… non si sarebbe mai dovuto innamorare di Shan Ling!


“Shan Ling era l’incarnazione di un masso di una montagna e, oltre al tesoro prezioso dell’eredità, era l’oggetto di valore più importante della Setta della Spada Solitaria!


“Non le era permesso alimentare emozioni o desideri per la carne! Se lo avesse fatto, non sarebbe più stata uno spirito e si sarebbe separata dal masso. Questo avrebbe influito sul destino di tutta la Setta della Spada Solitaria! Dopo tutto… secondo la leggenda, quella roccia proviene dalla Nona Montagna!”


Mentre Sir Jian parlava, Meng Hao si ricordò della prima volta che era venuto nella Setta della Spada Solitaria e della bellissima donna che aveva visto scendere dalla montagna fluttuando. [2]


“Chen Fan ha violato le regole della Setta. È scappato con il masso, alterandone il destino e si è dato alla latitanza con Shan Ling. Alla fine la Setta della Spada Solitaria li ha catturati… In seguito, a causa di Chen Fan, il suo maestro…”.


“Basta!” gridò Chen Fan. I suoi occhi si aprirono all’improvviso, ed erano iniettati di sangue.


Il cuore di Meng Hao tremò. Conosceva Chen Fan da anni e questa era la prima volta che lo vedeva così tanto sensibile. Nei suoi occhi c’era dolore, addirittura follia, di quel tipo che fece ricordare a Meng Hao il suo stesso stato quando aveva visto l’anima disincarnata di Xu Qing nella Setta del Setaccio Nero.


“Basta?” disse Sir Jian. “Come basta? Quando è giunto il momento che la furia della Setta ricadesse su di te, il tuo maestro ha preso il tuo posto. La sua base di Coltivazione è stata indebolita ed è stato ridotto a un mortale, e così è morto.


“Riguardo a te, se Shan Ling non avesse minacciato di distruggere se stessa e il masso… beh, alla fine ha fatto un accordo con la Setta per poter trascorrere il resto dell’eternità sotto forma di un masso, senza mai risvegliarsi, il tutto per salvare la tua misera vita!”


“BASTA! Non serve altro…”. Chen Fan stava tremando e le lacrime stavano rigando le sue guance. Anche se la sua espressione era di dolore intenso, sorrise amaramente. Parve che il suo sguardo stesse diventando sempre più abbattuto.


Non sarebbe mai riuscito a dimenticare quando il suo maestro si era trovato davanti a lui, aveva chinato il capo alla Setta e aveva detto: “Lui è il mio apprendista. Accetterò le responsabilità per il suo errore”.


Aveva osservato con gli occhi spalancati mentre la base di Coltivazione del suo maestro veniva indebolita. L’uomo, che in passato era stato un esperto potente all’Anima Nascente, divenne un anziano mortale. Fino al giorno della sua morte, il maestro non si lamentò nemmeno per una volta. Al contrario, era stato più affettuoso e gentile che mai. Sfortunatamente, questo fece solo aumentare il dolore di Chen Fan, una sensazione che era stata sufficiente a farlo impazzire.


Il figlio del suo maestro odiava Chen Fan con tutto il cuore, il che fu un altro elemento che gli fece desiderare solo di morire. [3]


Chen Fan era pieno di odio. Odiava il fatto non avere alcun potere per cambiare qualcuna delle cose che erano accadute e odiava la Setta della Spada Solitaria per essere stata così crudele.


Voleva morire.


Eppure… non riusciva a smettere di pensare a lei.


L’unica cosa rimasta da fare era bere. Nei suoi sogni da sbronzo, poteva tornare ai momenti meravigliosi del passato.


Aveva deluso il suo maestro. Aveva deluso Shan Ling. Aveva deluso chiunque avesse qualcosa a che fare con lui.


Meng Hao era lì, in silenzio. Adesso che aveva compreso cosa fosse successo a Chen Fan, si rese conto di come qualcuno che in passato era così allegro e coraggioso, potesse sprofondare in una depressione simile.


“Basta…” sussurrò con amarezza Chen Fan chinando il capo. “Ti imploro, per favore… basta… per favore…”.


Sir Jian scoppiò a ridere con freddezza. “Se non fosse stato per le azioni di Shan Ling, credi davvero che avresti potuto compiere un crimine tanto efferato per poi andare via con nient’altro che un’Anima Nascente frantumata? Credi che l’unico prezzo da pagare sarebbe stata l’incapacità di superare lo stadio successivo della Coltivazione?


“La tua esistenza non è altro che uno strumento che la Setta può usare per influenzare Shan Ling. Sfortunatamente… la guerra con la Setta del Demone di Sangue ha cambiato le cose in modo troppo inaspettato”. Sir Jian guardò poi Meng Hao. “Solo il Patriarca sapeva come controllare il masso. Altrimenti non saresti mai riuscito a superare con tanta facilità la formazione di incantesimi”. Nel vedere che Meng Hao sembrava sempre più concentrato sulle sue parole, Sir Jian iniziò a credere che il controllo che aveva sulla situazione stesse aumentando. Tornò a guardare Chen Fan.


“Hai portato da solo il tuo Maestro alla morte e hai rovinato la tua amata. Eppure osi dire ancora ‘basta’?”


“CHIUDI QUELLA CAZZO DI BOCCA!” gridò Meng Hao. La sua voce riecheggiò come un tuono e nei suoi occhi balenò l’intento omicida. Le sue parole fecero restringere le pupille di Sir Jian e fecero fermare il suo cuore. Questi iniziò subito a stringere la sua mano destra.


Tuttavia, fu proprio in questo momento che il Calderone dei Fulmini nella mano di Meng Hao balenò.


Trasposizione dello Spostamento della Forma!


Chi cambiò posizione non fu Sir Jian ma, invece, Chen Fan!




NOTE:


1. Chen Fan e Meng Hao si sono rincontrati per la prima volta nel capitolo 179 dopo essersi separati nella Setta dell’Affidabilità.


2. Shan Ling è stata introdotta nel capitolo 180. Il suo nome significa letteralmente “Spirito della Montagna”.


3. Il maestro di Chen Fan è stato presentato nel capitolo 41, quando ha portato Chen Fan nella Setta della Spada Solitaria. In seguito, abbiamo incontrato il figlio Zhou Shanyue nel capitolo 178. Alla fine è stato rivelato che Chen Fan aveva un tesoro prezioso donatogli dal maestro e che il figlio sentiva che questo appartenesse invece a lui. Più tardi, Zhou Shanye e il suo amico furono ingannati da Meng Hao negli eventi accaduti nel capitolo 184.
Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter


                                


                                



