---
title: Capitolo 77 - Lord Rivelazione
pubDate: 2025-03-17T11:17:34.769Z
tags:
    - issth
---


Anche se le piante medicinali non erano particolarmente preziose, erano comunque rare. Molti Coltivatori avrebbero impiegato anni tentando di raccoglierle.


E nella borsa da trasporto di Shangguan Xiu ce n'erano centinaia.


C'erano anche due elisir medicinali racchiusi all'interno di scatole di giada, uno arancio e uno blu. Era palese che fossero incredibilmente preziosi.


"Queste piante sono tutto ciò che serve per creare un Elisir della Consistenza Perfetta... e questi elisir medicinali..." Dopo averli esaminati con attenzione, rivolse lo sguardo al guscio di tartaruga, con gli occhi che brillavano.


“Per creare un Elisir della Consistenza Perfetta servono sette elisir minori. Questi sono due dei sette elisir che Shangguan Xiu ha già creato." Ora Meng Hao capiva molte cose, ma era ancora piuttosto sconcertato. Shangguan Xiu aveva speso cinquant'anni per raccogliere tutte quelle cose, ma il tempo non era stato sufficiente per lui, un Coltivatore nella fase di Condensazione del Qi.


"E poteva anche contare sul supporto della Città della Via Lattea..."


Meng Hao sentiva che c'era ancora qualcosa che gli sfuggiva. Per creare l'Elisir della Consistenza Perfetta sembrava che Shangguan Xiu avesse rubato alcuni ingredienti dal prezioso deposito di Patriarca Via Lattea, così come oggetti raccolti dal suo clan in migliaia di anni. Oltretutto aveva girato in lungo e in largo, per mettere insieme tutti questi oggetti.


Eppure, gli mancavano ancora alcuni ingredienti medicinali fondamentali. Aveva lo stelo di una particolare pianta rara, ma gliene servivano tre. Finalmente Meng Hao capiva perché Shangguan Xiu l'avesse inseguito ossessivamente per prendergli lo specchio di rame.


Alla fine, aveva consegnato tutte le sue fortune direttamente nelle mani di Meng Hao. Se Shangguan Xiu avesse saputo che sarebbe finita così, non avrebbe mai causato problemi a Meng Hao. Ma non poteva saperlo e quindi i suoi cinquant'anni di preparativi erano stati inutili.


Meng Hao prese un respiro profondo, mise il guscio di tartaruga e gli ingredienti medicinali nella borsa da trasporto, per poi riporla insieme alle altre borse da trasporto nella borsa del Cosmo.


Rimase lì nella foresta e volse lo sguardo al cielo. I suoi occhi brillarono mentre pensava alla Consistenza Perfetta. Il cuore gli martellò nel petto.


“Dopo aver consumato l'elisir, il Fulmine della Tribolazione sparirà. Ora come ora non dovrei nemmeno pensare alla Consistenza Perfetta. Prenderò la mia decisione dopo aver raggiunto la Stabilità della Consistenza. Ciò su cui devo concentrarmi ora è il problema delle tre Grandi Sette  e Patriarca Affidabilità”.  Chiuse gli occhi e fece qualche respiro,  respingendo l'ansia.  Quando li riaprì, si era calmato.


“È già passato un anno e il limite dato da Patriarca Affidabilità è arrivato. Ha promesso che se fossi riuscito a radunare qui gli esperti dello Stato di Zhao,  mi avrebbe dato un'incredibile ricompensa…” gli occhi di Meng Hao brillarono.


“Ma fare una cosa del genere sarebbe davvero pericoloso”. Si accigliò, esitante. “La mia base di Coltivazione è allo stadio di Condensazione del Qi.  Sarebbe come lanciare un uovo contro le rocce”.


“Probabilmente non dovrei immischiarmi.  Dopotutto, Patriarca Affidabilità mi ha dato un anno di tempo ma non una data specifica. I discepoli delle tre Grandi Sette mi stanno cercando. Se mi trovassi in una situazione critica, dovrei affrontare il pericolo e condurli nel luogo di meditazione di Patriarca Affidabilità”. Meng Hao corse in silenzio tra le montagne selvagge, aveva preso la sua decisione.


Ma, mentre avanzava, tutto a un tratto, avvertì una sensazione strana, che lo rese nervoso. Il suo cuore si fermò, come se una gigantesca mano invisibile gli avesse attraversato il petto per afferrarlo.


Improvvisamente gli parve che gli alberi intorno a lui lo stessero fissando con freddezza.


La sensazione scomparve quasi immediatamente, ma, anche se non la avvertiva più, il volto di Meng Hao era pallido. Si guardo intorno. Tutto taceva ed era come se non fosse successo nulla. Era stata la sua immaginazione?


“Cos'è stato?” si chiese, esitante.  Ma dopo un attimo i suoi occhi si illuminarono e si lanciò in avanti a tutta velocità.


Nel frattempo, in un luogo lontano da quello in cui si trovava Meng Hao,  ma sempre nello Stato di Zhao, un uomo anziano avvolto in una tunica blu violacea sedeva a gambe incrociate su una montagna.  Aveva gli occhi chiusi, ma la sua mano destra si agitava come se stesse compiendo un incantesimo. I suoi occhi si aprirono lentamente e il suo sguardo si fissò su un punto lontano.


“Eccoti là” disse con freddezza “Le tre Grandi Sette volevano nasconderti al mio sguardo. Ridicolo”. Fece un passo in avanti e scomparve.


Nello stesso momento Liu Daoyun stava avanzando a gran velocità. Meng Hao era riuscito a lasciarlo indietro,  ma aveva visto il punto in cui si era addentrato nelle montagne. Si era lanciato all'inseguimento,  il volto trasfigurato dall'odio e dalla sete di sangue.


Il suo odio per Meng Hao  aveva radici profonde. Il sanguinario incidente della lancia d'argento l'aveva reso lo zimbello dello Stato di Zhao e aveva quasi causato una guerra tra due delle Grandi Sette. Anche se la guerra era stata evitata, aveva dovuto pagare il prezzo delle sue azioni.


Pensare al giorno in cui era stato portato davanti agli anziani delle Grandi Sette lo faceva quasi impazzire. Era stato legato al Palo Sigillante e poi colpito  più di cento volte con una Frusta di Fuoco. Oh, il dolore e la miseria!


La frusta gli aveva strappato la pelle e aperto le carni. Il dolore era penetrato a fondo fino alle sue ossa. Gli capitava ancora di svegliarsi nel bel mezzo della notte e, quando succedeva, il suo desiderio di uccidere Meng Hao aumentava sempre di più.


A differenza di tutti gli altri che davano la caccia a Meng Hao, non aveva intenzione di catturarlo. Lui voleva ucciderlo!


Avrebbe causato lo sdegno della sua Setta, ma aveva già deciso di abbandonarla. Nel peggiore dei casi sarebbe scappato dallo Stato di Zhao  dopo aver ucciso Meng Hao. Il Dominio Meridionale era immenso e pieno di colonie di Coltivatori, specialmente nel centro. Era un Coltivatore al nono livello di Condensazione del Qi quindi sarebbe sicuramente riuscito a trovare qualcuno a cui unirsi. Poi, un giorno, sarebbe tornato nello Stato di Zhao e avrebbe spazzato via la Setta del Vento Gelido. Avrebbe vendicato il dolore della sua fustigazione con il sangue.


Al momento si muoveva alla massima velocità, utilizzando tutto il potere che aveva a sua disposizione. Era determinato a trovare Meng Hao e ucciderlo prima che arrivassero gli Esperti della Setta allo stadio della Stabilità della Consistenza e i Patriarchi allo stadio di Formazione del Nucleo.


“Meng Hao, puoi provare a scappare ma non c'è luogo in cui tu possa nasconderti da me!” La sete di sangue di Liu Daoyun aumentò ancora. Era ancora più sicuro che sarebbe riuscito a uccidere Meng Hao se pensava all'incredibile tesoro che aveva portato con sé.


Rimase in piedi sulla sua spada di cristallo mentre si addentrava tra le montagne. Il suo sguardo scrutava ogni angolo. Dato che era al nono livello di Condensazione del Qi ed era anche un discepolo della Fazione Interna della Setta, aveva un contenitore di giada che gli permetteva di comunicare con tutti i discepoli presenti nell'area che così avrebbero potuto informarlo immediatamente se avessero trovato Meng Hao.


Passò poco tempo. Mentre sfrecciava nell'aria, Liu Daoyun  colpì la sua borsa da trasporto e tra le sue mani apparve un brillante contenitore di giada. Lo premette contro la sua fronte e poi scoppiò a ridere. Cambiò direzione e si diresse verso il discepolo che lo aveva appena contattato.


Passò il tempo necessario a mezzo bastoncino di incenso per bruciare. Fu allora che Liu Daoyun avvistò Meng Hao, che avanza sul suo prezioso ventaglio. Sì, era l'uomo che aveva ucciso un discepolo della Setta del Vento Gelido con una sola mossa, forandogli il capo.


Nello stesso momento, Meng Hao  si guardò indietro e i suoi occhi freddi si accorsero di Liu Daoyun.  Si accigliò. Fin da quando aveva percepito la sensazione della mano invisibile che gli stritolava al cuore,  aveva sentito che qualcuno lo stava osservando. Dopo un po' si era accorto che intorno a lui c'erano alcuni Coltivatori delle tre Grandi Sette.


Non c'era modo di evitarli. Anche se li avesse attaccati e uccisi il più velocemente possibile, si sarebbero sicuramente avvisati l'un l'altro grazie ai contenitori di giada.


“Meng Hao!” urlò Liu Daoyun. Si affrettò a lanciare un incantesimo con la mano destra e immediatamente la spada volante sotto i suoi piedi emanò un ronzio e si scagliò contro Meng Hao.


“Vediamo come riuscirai a scappare questa volta! Io, Liu, oggi ti farò a pezzi! Questo è l'unico modo in cui potrò trovare pace!”  Gli occhi di Liu Daoyun  si erano tinti di rosso non appena si erano posati su Meng Hao e il suo intento omicida era cresciuto ancora di più.


Gli occhi di Meng Hao brillarono, stava per continuare a fuggire quando improvvisamente gli venne un'idea. Gli era rimasto ancora un po' di senso spirituale quindi decise di tornare indietro. Mentre la spada volante si avvicinava a lui, si alzò un forte vento che scagliò lontano la spada di cristallo.


In quello stesso momento apparve un uomo anziano. Indossava una tunica blu violacea e il suo volto era segnato da delle macchie causate dall'età,  ma i suoi occhi incutevano terrore e facevano tremare lo spirito.


Sembrava che nei suoi occhi fossero racchiusi il sole, la luna e le stelle ed era come se ci si potesse perdere semplicemente guardandoli. Sulla sua tunica blu spiccava uno strano disegno: sembrava un altare con al centro un occhio solitario. Quell'occhio esprimeva ancora più angoscia degli occhi dell'uomo.


“Un così forte lamento”  commentò con freddezza, guardando Liu Daoyun. Non appena l'anziano iniziò a parlare, l’energia spirituale intorno a Meng Hao sembrò vorticare caoticamente e gli parve di essersi come pietrificato sul posto. Ancora una volta avvertì la sensazione di una mano invisibile che gli stringeva il cuore. Il suo volto brillò e il suo cuore iniziò a battere più velocemente.


Non appena Liu Daoyun  vide l'anziano, la sua espressione cambiò  e indietreggiò,  alzando le mani in segno di saluto.


“Sono Liu Daoyun  della giovane generazione. Salute a voi Lord Rivelazione”.


Mentre Liu Daoyun  salutava, sei figure apparvero nel cielo.  Erano piuttosto lontane, ma nello spazio di un respiro li avevano raggiunti.


Non appena vide le sei persone, il cuore di Meng Hao  sprofondò. Gli erano familiari. Erano gli Eccentrici allo stadio di Formazione del Nucleo dello Stato di Zhao che erano apparsi il giorno in cui la Setta dell'Affidabilità era stata sciolta. Uno di loro era la donna che era rimasta particolarmente impressa nella mente di Meng Hao.


Subito dopo il loro arrivo, il cielo si riempì di ronzanti fasci di luce mentre altre dieci persone si avvicinavano. Non stavano semplicemente fluttuando, ma volavano veramente, riempiendo l'aria di potenti boati. Gli uccelli e le bestie che si trovavano nelle vicinanze tremarono. Non appena arrivarono, gli occhi di tutti si posarono su Meng Hao.


Il suo volto si fece cupo mentre si guardava intorno. Vide l'irritabile Coltivatore allo stadio della Stabilità della Consistenza che aveva provato ad attaccarlo quel giorno.


Un'incredibile pressione pesava su tutta la zona. Il volto di Liu Daoyun  si fece pallido mentre indietreggiava di diversi passi. Lanciò uno sguardo a Meng Hao, La sua smania di ucciderlo era nascosta al momento, ma il veleno nel suo volto era ancora palese.


Il cuore di Meng Hao  sprofondò. Non sapeva dove nascondersi. In un istante la sua espressione ritornò alla normalità. Preso un respiro profondo, volse lo sguardo agli esperti dello Stato di Zhao. Non disse nulla.
                                


                                



