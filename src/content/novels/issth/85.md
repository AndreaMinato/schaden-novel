---
title: Capitolo 85 - Giada del Sigillo del Demone Antico
pubDate: 2025-03-17T11:17:34.772Z
tags:
    - issth
---


Avido e Avaro. Spilorcio fino al midollo, anche in termini di Coltivazione. Questo era il suo Dao. Nella sua illuminazione, i tesori erano la cosa più importante. Questo era ciò che lo condusse alla sua Prima Recisione dello Spirito.


Questa era la ragione per cui la sua zona di meditazione aveva così tante aree protette da incantesimi restrittivi. Rappresentava i risparmi di una vita. La raccolta di tutti questi oggetti non era solo un passatempo, era la sua versione del Dao.


Vederli sparire tutti davanti ai suoi occhi lo riempì di dolore e indignazione.


Nello spazio di dieci respiri, la montagna di Pietre dello Spirito era sparita. C'era anche un semplice pezzo di giada al di sotto della montagna. Anche questo venne risucchiato nella borsa del Cosmo.


“Quello era il mio portafortuna. Maledizione, Meng Hao, lascia giù il mio portafortuna. Tu...”. Prima che potesse finire, i suoi occhi strabuzzarono di nuovo. Dopo aver preso tutte le Pietre dello Spirito, Meng Hao si guardò attorno, con gli occhi scintillanti. Patriarca Affidabilità cominciò a tremare.


Lo sguardo negli occhi di Meng Hao era come quello di un ladro professionista.


I suoi occhi si posarono su un piccolo giardino. Dietro all'incantesimo restrittivo crepato si poteva vedere una grande varietà di piante medicinali di tantissimi colori. Erano chiaramente al di sopra dell'ordinario.


Meng Hao ne riconobbe alcune come quelle descritte sul prezioso guscio di tartaruga di Shangguan Xiu. Mentre avanzava, le sue dita vibrarono e comparvero le due spade di legno. Queste trafissero la crepa nello scudo creato dall'incantesimo restrittivo. La crepa si allargò poco a poco.


“Meng hao, hai davvero intenzione di rubare anche i miei oggetti preziosi? Io sono il tuo Patriarca! Ho pagato a caro prezzo il furto di quel giardino medicinale molti anni fa...”. Patriarca Affidabilità stava diventando ancora più ansioso. Il brontolio proveniente dal sottosuolo si faceva più forte, ma Meng Hao non batté ciglio. Era felice di essere finalmente in grado di sfogare la sua rabbia.


“Le mie piante spirituali divine... Tu, tu... le stai strappando tutte!”. L'ira di Patriarca Affidabilità raggiunse i cieli. “Quello è il mio Albero Straniero. Me ne sono preso cura per centinaia di anni prima che germogliasse, non puoi prenderlo...”. Tra le stridule proteste di Patriarca Affidabilità, Meng Hao ripulì il giardino così bene che sembrava avesse usato un rasoio. Risucchiò tutto nella borsa del Cosmo. Quando ritirò le due spade di legno, il giardino sembrava essere stato spazzato via da una burrasca.


“Basta, basta,” disse in modo avventato Patriarca, dando un'occhiata al vuoto. “Ascolta, piccolo Patriarca, lascia qualcosa per il vecchio Patriarca qui. Non prendere nient'altro... Non hai il permesso di toccare altro. Meng Hao, ascolta Patriarca, ok? Come membro della generazione corrente, dovresti portare un po' di rispetto. Tu...”


“Sono sempre stato così fin da giovane,” disse Meng Hao con una risata nasale gelida, rinfacciando a Patriarca Affidabilità le sue stesse parole. Guardandosi intorno, notò un solitario scudo di un incantesimo restrittivo. Al di sotto vi era qualcosa simile a tre alberelli appassiti. Nonostante questo, su ogni albero c'era una foglia che di tanto in tanto risplendeva con un arco di energia, facendoli sembrare straordinari.


Meng Hao non aveva mai visto nulla del genere, ma considerando che questa era la zona di meditazione di Patriarca Affidabilità e che era protetta da un incantesimo restrittivo, pensò che dovesse valere molto. Con gli occhi brillanti, fece un passo avanti e conficcò le spade di legno nella crepa dell'incantesimo che era ancora in fase di ripristino.


“Quelle sono le mie Foglie del Tuono. È una pianta medicinale di tipo Fulmine che è rarissima nel Dominio Meridionale!”. Patriarca Affidabilità gridò furiosamente ancora una volta. Ignorandolo completamente, Meng Hao sollevò la borsa del Cosmo verso il buco nell'incantesimo restrittivo. Gli alberi iniziarono a scuotersi in avanti e indietro. Dopodiché, le tre foglie si strapparono, trasformandosi in tre archi di luce nera che schizzarono nella borsa del Cosmo.


Per Patriarca Affidabilità fu ancora più irritante il fatto che dopo che le foglie entrarono nella sua borsa, Meng Hao non si fermò. Gli alberi continuarono ad oscillare in avanti e indietro finché d'un tratto si staccarono dal terreno, con tutte le radici e furono risucchiati nella borsa del Cosmo. Vicino agli alberi c'era uno stendardo viola conficcato nel terreno, che fu poi risucchiato nella borsa.


“Tu addirittura... hai strappato gli Alberi del Tuono dalle radici e hai preso anche questi! Mi stai davvero facendo incazzare!! Meng Hao, piccolo bastardo, hai preso anche lo Stendardo del Fulmine? Non è molto potente; riesce solo a difendere da un attacco alla Stabilità della Consistenza. Ma può assorbire le saette! Ti serve per far crescere le Foglie del Tuono!!”. Il cuore di Patriarca Affidabilità grondava sangue mentre lui urlava e imprecava nel suo sotterraneo.


“Ho sempre avuto un bel caratteraccio,” sbuffò Meng Hao, rinfacciando sempre più a Patriarca Affidabilità le sue stesse parole. “Sei il Patriarca della Setta dell'Affidabilità. Al momento, siamo le uniche persone in tutta la Setta! Io, della generazione corrente, non mi arrabbierò con te. In realtà, molte persone mi hanno insultato negli anni. Non ha molta importanza”. Ancora una volta si guardò attorno.


Questo fece fermare il cuore di Patriarca Affidabilità. Quando vide lo sguardo di Meng Hao  passare su di un'altra area con piante medicinali, si lasciò andare ad un piccolo sospiro di sollievo. La zona di meditazione conteneva la sua raccolta di tesori di una vita, ciononostante i tesori potevano essere suddivisi in oggetti di alta e oggetti di bassa qualità.


“Solo, non toccare i miei piccoli,” pensò Patriarca Affidabilità. “Qualsiasi altra cosa... Sono solo insignificanti beni terreni. Ne posso raccogliere ancora più in là, se voglio”. I denti di Patriarca Affidabilità erano stretti, ma il suo cuore continuava ancora a grondare di sangue. Effettivamente, il termine “insignificante” era stato un po' forzato.


In pochi istanti, Meng Hao aveva ripulito qualche altro giardino di piante medicinali. Poi, si spostò verso un'altra area. Patriarca Affidabilità riuscì solo a serrare la mandibola. Non poté far altro che liberare una valanga di insulti su Meng Hao. Imprecò e imprecò, senza mai ripetersi per più di metà frase.


Mentre lo faceva, Meng Hao inizio a canticchiare una canzoncina. Era una canzoncina allegra e casualmente era quella che Patriarca Affidabilità stava canticchiando prima. Quando Patriarca la sentì, lo fece innervosire a tal punto che quasi sputò sangue. La sensazione che provò era impossibile da descrivere, basti dire che ora stava affrontando tutte le conseguenze dell'incorrere nell'ira di Meng Hao.


Patriarca Affidabilità guardò mentre Meng Hao si diede un'occhiata attorno. Quando il suo sguardo si posò su un tratto di un muretto, il cuore di Patriarca Affidabilità cominciò a battere all'impazzata e con rabbia disse, “Piccolo bastardo, sei troppo crudele! Non ho disperso il tuo veleno, tutto qua. Ti ho addirittura dato una ricompensa. Una Pietra dello Spirito di basso livello è comunque una Pietra dello Spirito”.


Meng Hao aveva ispezionato quasi tutti gli incantesimi restrittivi alla ricerca di crepe. In questa zona, molti incantesimi erano completamente ripristinati.


Girò intorno all'area, con gli occhi che lampeggiavano in avanti e indietro. Improvvisamente, si rese conto che Patriarca Affidabilità aveva smesso di parlare. Aveva preso solo il trenta percento circa dei tesori nell'area, e la maggior parte erano piante medicinali. Voleva ancora sfogare un po' di rabbia, quindi decise di fare un altro giro per controllare se ci fossero incantesimi restrittivi danneggiati.


Quando tornò al punto da cui aveva iniziato, aggrottò la fronte. Non sembrava esserci nulla di speciale lì. Si guardò intorno e notò un tratto di un muretto. Quando iniziò a camminare verso di questo, Patriarca Affidabilità ricominciò a parlare all'istante.


“Va bene, va bene. Meng Hao, tu sei il mio unico erede”. Mentre Patriarca Affidabilità guardava Meng Hao andare verso il muretto, divenne sempre più ansioso. Ma nella sua voce non si riusciva a individuare alcuna traccia di ansia. Sembrò piuttosto commosso quando disse “Disperderò il tuo veleno. Aspetta solo tre mesi. Uscirò e mi prenderò cura di te. In seguito potrai ridarmi i miei tesori. Che ne dici? Non preoccuparti, mantengo sempre la mia parola. Questa volta, lo giuro sul nome della Setta. Non ti ingannerò per davvero”.


Meng Hao si fermò e guardò verso il terreno. I suoi occhi tremarono, e non disse nulla. Gironzolò, come se fosse assorto nei suoi pensieri; finalmente, si stava avvicinando al muretto.


“Non ho mai detto che non avrei disperso il veleno,” disse Patriarca Affidabilità. Fece un sospiro. “È solo che disperdere il veleno richiederebbe un grande sacrificio per la mia base di Coltivazione. Dovrei utilizzare molta dell'energia che ho appena assorbito”. La sua voce sembrava essere profonda e intensa, ma effettivamente, quando vide Meng Hao raggiungere il muretto, il suo cuore fu pervaso da un'ansia intensa.


Meng Hao stava in silenzio. Dopo lo spazio di diversi respiri, d'un tratto parlò.


“Perché hai iniziato a parlare quando io mi sono incamminato verso questo muro, Patriarca? E perché all'improvviso hai parlato di disperdere il mio veleno? Potrebbe forse essere che c'è un qualche tesoro speciale nascosto qui?”. Mentre le parole uscivano dalla sua bocca, gli occhi di Patriarca Affidabilità strabuzzarono. Si rese conto di aver detto le cose sbagliate. Maledisse tra sé e sé Meng Hao per essere stato così astuto.


“Sto solo cercando di fare la cosa giusta,” disse Patriarca Affidabilità con un freddo tono di disapprovazione. “Senti ragazzo, tu...”. Prima che riuscisse a finire, Meng Hao saltò oltre il muro.


Questo pervase Patriarca Affidabilità di paura e apprensione. Il suo cuore iniziò a martellare e il suo viso impallidì. Dopo aver superato il muro, Meng Hao si guardò attorno. Come si scoprì, qui c'era un incantesimo restrittivo.


Non sembrava molto particolare. Sigillato al suo interno c'era un contenitore di giada. Riguardo all'incantesimo, non era completo; aveva ancora delle crepe. Meng Hao non aveva idea di cosa fosse il contenitore, ma senza esitazione scosse la manica, trafiggendo con le due spade di legno l'incantesimo. Aprì con forza un buco, poi usò la borsa del Cosmo per recuperare il contenitore di giada.


Alla vista del contenitore di giada sparito nella borsa di Meng Hao, Patriarca Affidabilità emise un urlo acuto. Il suolo tremò così violentemente che sembrava si potesse spaccare. Prima, Patriarca Affidabilità era sconvolto nel vedere Meng Hao prendere i suoi tesori, ma questa rabbia era molto più intensa.


“Meng Hao, non puoi portare via il contenitore di giada! Nemmeno io oso avvicinarmi a quello. Appartiene ad un amico che lo ha lasciato qui per tenerlo al sicuro. Non disponi del talento latente o del destino per toccarlo! Non portalo via!”


Senza prestargli troppa attenzione, saltò sulla spada volante e si lanciò verso l'uscita del vortice. Al contempo colpì la borsa del Cosmo e tirò fuori il contenitore di giada. Premendolo sulla sua fronte, emise dell'energia spirituale al suo interno. La sua espressione cambiò quando dei caratteri comparvero nella sua mente, colmi di un'aura Demoniaca.


“Setta del Sigillo del Demone...”


“Meng Hao, piccolo bastardo, torna qui! Aspetta solo che io rompa questo sigillo. Poi sarai finito!”. Patriarca Affidabilità liberò un grido pieno di rabbia.


Mentre il grido riecheggiava, gli occhi di Meng Hao brillarono. Si fermò sulla bocca del vortice e poi guardò verso il basso.


I suoi occhi iniziarono a risplendere. Quando Patriarca Affidabilità vide questa scena, il suo cuore ricominciò a battere forte e una strana premonizione pervase il suo cuore. Nel suo cuore, nella sua testa, Meng Hao non sembrava nulla più di un vero e proprio ladro.
                                



