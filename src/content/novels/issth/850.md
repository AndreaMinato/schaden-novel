---
title: Capitolo 850 – Può il Leopardo Cambiare le sue Macchie?
pubDate: 2025-03-17T11:17:35.001Z
tags:
    - issth
---


Meng Hao si fermò di colpo e fissò vacuamente la vaga illusione che era improvvisamente apparsa di fronte a lui. Vedeva un uomo di mezza età che indossava una lunga tunica bianca, seduto a gambe incrociate di fronte al pozzo.


Il muro che lo circondava era improvvisamente intatto e si vedeva una semplice baracca annessa, i cui lati erano coperti di rampicanti di lagenaria.


L'uomo di mezz'età sembrava fissare eternamente il pozzo, come se fosse bloccato in un singolo attimo per tutta l'eternità.


Era una semplice visione, quasi ordinaria, ma Meng Hao si sentì fremere. La voce nel suo orecchio penetrò nella mente e gli echeggiò nell'anima.


Pensò a molte cose, molte persone, molti oggetti.


Non era sicuro di quando, ma a un certo punto era avanzato, si era seduto a gambe conserte di fronte al pozzo e aveva iniziato a fissarlo. La sua mente si riempì di perplessità e problemi, come se l'antica voce appena udita permettesse alle fatiscenti e antiche rovine di interferire con la sua forza di volontà e gli facesse perdere se stesso.


Interiormente stava lottando contro la pressione e, basandosi sull'intensità della sua forza di volontà, fu in grado di mantenere un barlume di coscienza che gli impedì di perdere sé stesso.


Dopo due ore, la perplessità nei suoi occhi scomparve lentamente e venne rimpiazzata da una luce vivida.


“Che Proiezione del Dao incredibile!” pensò. Il sudore gli colava dalla fronte, prese un profondo respiro e ripensò alla confusione in cui si era appena trovato, e questo lo spaventò. Se nell'area ci fosse stata una qualsiasi forza mortale, invece di fortuna e possibilità d'illuminazione, si sarebbe trovato in grave pericolo.


“Il senso divino mi permetterà di trovare altre di queste rovine Immortali e la mia forza di volontà mi renderà capace di lottare contro la pressione. Riguardo l'intuizione, è ciò che mi serve per guadagnare l'illuminazione. Questo... è ciò che conduce alla creatività.”


Dopo un attimo di silenzio, Meng Hao continuò a sedere lì a gambe incrociate, richiamando alla mente tutto ciò che aveva appena visto.


“Deve esserci un oggetto che, quando lo vedo, mi faccia pensare a qualcuno” mormorò. Aprì la borsa da trasporto e la rovistò con il suo senso divino. All'improvviso, fece una pausa e i suo occhi fremettero di disagio.


“Uh...” Esitò per un momento, poi tirò fuori un plico di carta dalla borsa.


“Ogni volta che guardo questa cambiale, penso allo splendente Taiyang Zi...


“E questa carta mi fa pensare a Ji Xiaoxiao.


“Questa qui mi fa pensare a Song Luodan.


“E questa a... Li Ling'er. Questa a Sun Hai. È davvero un peccato che non abbia una cambiale di Fan Dong'er. Neanche Ji Yin ne ha scritta una.” Dopo aver osservato le cambiali, sorrise sarcasticamente e realizzò che l'illuminazione che aveva vissuto non sembrava essere la stessa dell'uomo di mezza età di fronte al pozzo.


All'uomo chiaramente mancava un vecchio amico o una conoscenza, o magari un'altra persona significativa. L'esperienza di Meng Hao era piuttosto diversa da quella.


Sospirando, rimise nella borsa da trasporto le cambiali e si alzò in piedi. Dopo aver guardato le rovine un'ultima volta, baluginò via in lontananza.


“Non penso che l'illuminazione di questo luogo faccia per me” pensò, scuotendo la testa. “Se lo fosse, com'è che penso alle cambiali in un luogo che è chiaramente designato per far pensare ai vecchi amici?” Si trasformò in un lampo di luce che sfrecciò via lontano.


Ovviamente, il suo senso divino era sostenuto dall'ottanta percento del potere di un vero Immortale, perciò quando lo inviò a cercare un'altra rovina, ne trovò velocemente una, per poi volare in quella direzione.


Ciò che trovò fu un vecchio fiume inaridito.


L'unica cosa rimasta era un greto vuoto, mentre si avvicinava la pressione si irradiò di nuovo. Questa volta, non ci fu nessuna voce, solo la pressione, che era più forte di quella provata al pozzo.


Si sedette a gambe incrociate nel greto e lottò contro la pressione per circa un'ora. Quando ritornò al suo stato normale, stava ansimando e altro sudore gli imperlò la fronte.


“Se ci sono 99 serie di rovine come questa, più un padiglione Immortale intatto, allora significa che più illuminazioni guadagno, migliore sarà il mio risultato quando creerò la mia abilità divina.


“Tuttavia... sono solo alla seconda rovina ed è già così difficile. Mi domando in quante rovine hanno raggiunto l'illuminazione alcuni degli altri.” Meng Hao si accigliò e osservò il letto del fiume. Lottando contro la pressione con la sua forza di volontà, iniziò a sperimentare una visione.


Vide dell'acqua scorrere nel cielo, e onde sconfinate. Questo fiume sembrava capace di scuotere il Cielo e la Terra. Mentre scorreva all'insù, aprì un'enorme spaccatura attraverso il cielo.


“Scommetto che se riesco a comprendere questo fiume” mormoro tra sé, “sarò in grado di creare un'abilità divina che avrà a che fare con il fluire dell'acqua. Una volta scatenata, apparirebbe un fiume celestiale tutto attorno a me che spazzerebbe via ogni cosa.” Dopo averci pensato, decise che una tale abilità sarebbe stata sicuramente potente. Perciò, continuò a sedere a gambe incrociate, cercando silenziosamente di raggiungere l'illuminazione.


Tuttavia, dopo sei ore, aprì gli occhi con frustrazione. Dopo tutto questo tempo non era neanche stato capace di organizzare i suoi pensieri.


“Quando guardo il fiume, so che può condurre all'illuminazione riguardo un'abilità divina, ma non riesco a smettere di pensare al fiume ai piedi del Monte Daqing, al contenitore a forma di Lagenaria che ho inserito e alla strisciolina di carta al suo interno.” Grattandosi la testa perplesso, si ricordò di come avesse scritto su quella nota la sua grande aspirazione e a come ancora non avesse raggiunto il suo obbiettivo. Non riuscì a non sospirare. [1]


“Sembra che neanche questo luogo mi sia congeniale” pensò.


Alzandosi, inviò il suo senso divino per scovare altre rovine.


Nel frattempo, tutti, nella Nona Montagna e Nono Mare, stavano guardando le varie scene che si svolgevano sulle Strade Antiche dell'Anima Nascente, della Recisione dello Spirito e della Ricerca del Dao. Ovviamente, era tutto alquanto sfocato; neppure i Patriarchi delle varie sette nel palazzo nel cielo stellato riuscivano a vedere chiaramente cosa stesse succedendo.


Dopotutto, queste rovine Immortali erano ricolme di un potere incredibile. Fino a che i vari partecipanti non avessero creato le loro abilità divine finali, all'esterno non sarebbero stati in grado di vedere cosa succedeva.


Tuttavia, gli spettatori erano in grado di vedere le tre Strade Antiche e di sapere che tutti i partecipanti stavano cercando di guadagnare l'illuminazione dalle rovine.


Su nel palazzo, i vari Patriarchi stavano discutendo le scene sullo schermo.


“Sembra che la maggior parte dei contendenti sia ancora immersa nello studiare la prima rovina Immortale. Mi domando quale tipo di illuminazione otterrà la persona che studierà di più!?”


“Beh, chiunque sia, sarà sicuramente in grado di creare un'abilità divina incredibilmente forte, questo è certo.”


“Giusto, Sir Fan del Mondo del Dio dei Nove Mari ha ottenuto l'illuminazione da 91 delle rovine Immortali. È così che è riuscito a creare lo stupendo e senza pari Mare Mortale Diventa Immortale! Alla fine ha ottenuto 19 stele di pietra!”


“Creare un'abilità divina ha molto a che fare con le propensioni personali. Persone grandiose e magnificenti creano abilità che si conformano alle loro personalità, mentre persone con un pensiero limitato tendono a fare abilità divine estreme. Differenti personalità, differenti abilità divine.”


Fu a questo punto che il Patriarca della Società del Bastoncino d'Incenso Ardente guardò improvvisamente verso lo schermo di Meng Hao. “Huh? Fang Mu ha già ottenuto l'illuminazione da due rovine Immortali!”


Sorprendentemente, si scorgevano due lucine sul suo schermo.


Nel frattempo, sulla Strada Antica dell'Anima Nascente, Ciccio sedeva su una catasta di legna, apparentemente in uno stato di stupore. La catasta sembrava antica, come se fosse esistita per innumerevoli anni ed era alta più di trecento metri, torreggiando sulle terre attorno.


Sulla cima esatta vi era un fungo magico!


Era un fungo enorme dalla forma di una macina, completamente viola ed emanava un aroma fragrante. Ciccio deglutì e i suoi occhi cominciarono a splendere vividi.


“Quella cosa è un tesoro... Basta annusarlo per dire che è un qualche materiale Celeste o un tesoro Terreno.” Estrasse immediatamente una spada volante dalla sua borsa da trasporto e la inviò verso il fungo. La spada tremò nell'avvicinarsi, poi venne colpita da una scossa che la rispedì indietro. Il fungo non si mosse di un millimetro.


Gli occhi di Ciccio brillarono di determinazione ed estrasse altri oggetti magici, poi colpì con forza con la sua base di Coltivazione. Dopo un'ora non aveva nemmeno avuto successo nel rompere la pelle del fungo.


“Non ci credo!” disse, balzando in piedi. Digrignò i denti, volò in aria verso il fungo magico per poi aprire la bocca ferocemente e morderlo.


Quando lo morse, non poté trattenersi dall'urlare di dolore mentre ruzzolava all'indietro. Vide le stelle e i suoi denti parevano potersi frantumare. Le lacrime caddero lungo le sue guance e la sua espressione era quasi la stessa di quella volta nella Setta del Fato Viola quando Meng Hao aveva creato uno speciale elisir medicinale perché lui lo mangiasse.


“Non mi tratterrò!” ruggì, volando di nuovo e usando tutto il potere che riuscì a radunare dalla sua base di Coltivazione e concentrandolo sui suoi denti simili a tesori. Ancora una volta morse ferocemente il fungo magico.


Il dolore lo travolse, ma Ciccio lo sopportò e usò ancora più energia.


“Non c'è nulla che il Vecchio Ciccio non possa azzannare!” gridò, i suoi occhi erano iniettati di sangue mentre mordeva con ancora più ferocia. Era fortunato che nessuno fosse lì a vedere la scena, altrimenti li avrebbe ammutoliti.


Se qualcuno avesse dipinto la scena, questa avrebbe raffigurato Ciccio, simile a un cane lupo che strappava il fungo con i denti...


Dopo averlo morso ancora e ancora per un'ora, Ciccio lanciò un ruggito di rabbia e, finalmente, riuscì a staccare un pezzettino.


I suoi occhi erano rosso acceso mentre masticava ferocemente il fungo e poi lo deglutiva. Stava per continuare con i suoi sforzi quando all'improvviso, un tremito lo percorse e cadde di schiena, svenuto.


Dopo aver giaciuto lì immobile per due ore, finalmente riaprì gli occhi, che apparivano vacui.


“Che sogno!” pensò. “Ho visto me stesso creare un'abilità divina...” Dopo un momento, i suoi occhi cominciarono a splendere di luce vivida e ricominciò a fare a brandelli il fungo magico fino a che riuscì a strapparne un altro pezzetto, dopodiché svenne di nuovo.


Il ciclo si ripeté ancora e ancora, così tante volte che persino Ciccio non era conscio di quanto a lungo fosse andato avanti. Alla fine, riuscì a mangiare circa metà del fungo magico.


Inoltre, sulla Strada Antica dell'Anima Nascente c'era Chen Fan, che stava silenziosamente in piedi di fianco a un enorme masso. Nella sua mano si scorgeva un pennello e la sua espressione era vacua, come se fosse sommerso in un sogno. Alla fine, allungò la mano e iniziò a dipingere l'immagine di una donna.


Questa non era altri che sua moglie, Shan Ling.


“Il mio spirito si è oscurato” mormorò, “ma non dimenticherò l'amore, non per il resto della mia vita.”


In un altro luogo c'era Wang Yuocai, di fronte al quale c'era un enorme specchio bronzeo che appariva assolutamente antico. Sedeva lì a gambe conserte, fissando la propria immagine nello specchio.


Sul suo viso si vedeva un'espressione feroce, che qualche volta veniva rimpiazzata dalla vuotezza, e altre volte, da un'espressione d'illuminazione. Era lì seduto già da molto tempo.


La sua voce era rauca quando disse: “Quando guardo il mondo, quando osservo il Cielo e la Terra, io vedo il futuro, e vedo il passato... Tuttavia, io so che questi miei occhi possono vedere di più!” Sembrava quasi sul punto di impazzire.


Quando Meng Hao, Dong Hu e Wang Youcai si erano uniti alla Setta dell'Affidabilità, Meng Hao poteva essere descritto come sveglio e intelligente, Dong Hu come cupo e Wang Youcai come testardo!




NOTE:



