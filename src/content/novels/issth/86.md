---
title: Capitolo 86 - Lampade Demoniache che separano il Cielo e la Terra!
pubDate: 2025-03-17T11:17:34.772Z
tags:
    - issth
---


“Distruggere il sigillo?”, gli occhi di Meng Hao brillarono alla vista delle sette lampade ad olio sul terreno. Le guardò per un attimo, poi si lanciò verso di queste.


Ignorò le urla di Patriarca Affidabilità. Dopo aver saccheggiato gli ultimi tesori, era certo che Patriarca non sarebbe uscito.


“Cosa stai facendo!?”. Nel suo sotterraneo, l'ira di Patriarca Affidabilità raggiungeva livelli sempre più alti. Tuttavia, vedendo lo sguardo sul volto di Meng Hao, nel suo cuore crebbe la paura. Stava iniziando a rimpiangere di averlo lasciato andare. Nei suoi occhi, lo sguardo si fece ancora più intenso di quello apparso quando Meng Hao iniziò a trafugare i suoi tesori.


Ignorando Patriarca Affidabilità, che sapeva essere del tutto inaffidabile, Meng Hao fissò le sette lampade. Girava lentamente intorno a queste, apparendo contemplativo.


Ogni passo fatto sembrava colpire direttamente il cuore di Patriarca Affidabilità.


“Non importa,” disse Patriarca Affidabilità cercando di darsi conforto. “Questo piccolo bastardo è solo al nono livello di Condensazione del Qi. Non può ottenere alcuna delle energie spirituali delle lampade demoniache...”. I suoi occhi si spalancarono quando vide Meng Hao, dopo aver girato diverse volte intorno alle lampade, sedersi a meditare con le gambe incrociate.


Meng Hao era seduto lì con gli occhi scintillanti. Sembrava titubante, ma presto il suo sguardo si riempì di determinazione.


“Patriarca Affidabilità mi ha ingannato. Rubare alcuni dei suoi tesori non è abbastanza per placarmi. Prenderò anche la sua energia spirituale. Solo allora potrò finalmente calmarmi”. Meng Hao digrignò i denti al pensiero dell'unica Pietra dello Spirito di basso livello che il Patriarca gli aveva donato. E c'era la questione del veleno. Per quanto gli riguardava, non disperdere il veleno lo aveva trascinato sulla via della disperazione.


“Gli oggetti preziosi non possono assorbire energia spirituale dalle sette lampade, poiché non sono esseri senzienti... bene, la assorbirò io stesso!”. Chiuse gli occhi all'improvviso e ruotò la sua base di Coltivazione, nel tentativo di inalare l'energia spirituale che fluiva dalle lampade ad olio accese.


Ma non importava come tentasse di assorbire l'energia, non appena questa si allontanava dalle lampade veniva risucchiata dal terreno. Nel profondo del suo sotterraneo, Patriarca Affidabilità tirò un gran sospiro di sollievo.


“Meng Hao, piccolo delinquente, ogni tentativo sarà inutile. Osi davvero provare a rubare il mio potere spirituale?” e scoppiò in una risata fragorosa, sebbene piuttosto amara. Quando arrivò alle orecchie di Meng Hao, questo aggrottò per un secondo la fronte. Dopodiché, il suo volto tornò a distendersi.


“Non c'è bisogno di innervosirsi, Patriarca,” disse con freddezza. “Ho appena cominciato”.


Patriarca Affidabilità rimase con lo sguardo fisso sconvolto.


Appena chiusi, gli occhi di Meng Hao iniziarono a muoversi freneticamente al ricordo dell'immagine della battaglia con Shangguan Xiu e della perla di Piccola Tigre, che gli aveva permesso di raggiungere il decimo livello di Condensazione del Qi.


Questo era il metodo che desiderava applicare. Sarebbe tornato al decimo livello di Condensazione del Qi. Sebbene l'incredibile potere di questo livello gli avesse fatto perdere ogni legame con cielo e terra, Meng Hao voleva vedere se gli avrebbe permesso di assorbire il potere spirituale delle lampade.


Il leggendario decimo livello di Condensazione del Qi era esistito in tempi antichi, ora però era proibito dai Cieli, escluso. Ma Meng Hao... aveva già raggiunto il decimo livello una volta... aveva percorso il sentiero interrotto.


Mentre raccoglieva fiato e pensieri, sembrava che il suo corpo avvizzisse poco a poco. Si aveva l'impressione che l'esile filamento di Senso Spirituale nella sua testa pervadesse i suoi pensieri. Sprofondò in una condizione strana e singolare quando si concentrò sul ricordo di com'era stato accedere al decimo livello di Condensazione del Qi.


Il tempo scorreva. Un giorno, poi due, poi tre. Patriarca Affidabilità si innervosiva sempre più. Non riusciva quasi a descrivere cosa stesse facendo Meng Hao, ma di sicuro poteva affermare che il suo corpo stesse cambiando in maniera strana.


“Ma cosa stai facendo?” chiese con esitazione, dal momento che si rese conto di non essere in grado di comprendere cosa avesse in mente Meng Hao.


La notte del terzo giorno, un fremito scosse Meng Hao. I suoi occhi si aprirono e il suo corpo iniziò a tremare energicamente. Sentì ancora una volta il potere pervadere il suo corpo; ora disponeva di una forza tale da radere al suolo una montagna. Al contempo, la potente forza gravitazionale riapparve dentro di lui, e fu così escluso da cielo e terra!


Adesso non avrebbe potuto assorbire nessun tipo di energia spirituale del cielo e della terra. Con gli occhi ardenti si alzò lentamente, lottando per mantenere questo stato. Sapeva che senza la perla di Piccola Tigre avrebbe resistito al massimo per lo spazio di dieci respiri, per poi ricadere all'indietro.


Fece un respiro profondo e poi un passo in avanti. Al contatto del suo piede con il suolo, il potere spirituale emanato dalle lampade vacillò. Poi, anziché essere risucchiato dal terreno, un sottile filamento scivolò verso Meng Hao e venne assorbito dal suo corpo.


Quando vide ciò, i suoi occhi si fecero ancora più brillanti. Quanto a Patriarca Affidabilità, il suo corpo tremò e sul suo volto comparve un'espressione di sconcerto.


“Porca miseria!” gridò. “Non è possibile!! Quello è.... il decimo livello di Condensazione del Qi! Maledizione. Ma la via per il decimo livello non era stata interrotta dall'attuale volontà dei Cieli? Tu, tu, tu..... tu hai raggiunto il decimo livello di Condensazione del Qi?!?!”


Patriarca Affidabilità emise un terribile urlo nel vedere Meng Hao avanzare di altri tre passi. Circa il dieci percento di energia spirituale proveniente dalle lampade si riversò in lui. Quando la assorbì, Patriarca Affidabilità gridò ancora più forte. “Com'è possibile? Il maledetto decimo livello di Condensazione del Qi non è così grandioso, ma era stato vietato poiché ha il potere di rubare la buona sorte ai Cieli. Se è abbastanza potente da farlo, quindi, riguardo alla mia energia spirituale... Dannazione. E per la mia Giada del Sigillo del Demone? All'epoca quei vecchi bastardi dissero che l'avrebbe potuta prendere e usare solo qualcuno che avesse raggiunto il tredicesimo livello di Condensazione del Qi. Questo, questo...”


Dopo tre passi il corpo di Meng Hao iniziò a tremare, così da impedirgli di proseguire. Una sconfinata energia spirituale lo raggiunse. Ansimando, si sedette e cominciò a meditare, assorbendo una quantità enorme di energia. Patriarca Affidabilità non poteva che gridare con più rabbia.


La forza gravitazionale dentro di lui era impressionante, come un lupo affamato che non si nutre da anni. Quantità enormi di energia spirituale venivano risucchiate al suo interno, e come in precedenza il suo corpo cominciò a tremare sempre più violentemente. Sentiva il corpo fisico farsi più forte e più potente. Era come se anche le sue ossa stessero assorbendo energia spirituale e stessero diventando più forti.


L'antico decimo livello di Condensazione del Qi era uno stato di perfezionamento per il corpo fisico. Ora qui, nella Grotta dell'Immortale di Patriarca Affidabilità, Meng Hao si stava impadronendo della fortuna e stava raggiungendo questo antico stato.


Questo livello richiedeva molta energia spirituale. Il cielo e la terra non l'avrebbero fornita, ma Patriarca Affidabilità aveva preparato un'Anima Nascente e sei Nuclei come alimentazione, e la forza vitale come fiamma. L'energia spirituale emanata dalle lampade demoniache rappresentava il nutrimento di cui Meng Hao aveva bisogno.


“Meng Hao fermati! Fermo! Parliamone un momento. Ho bisogno di quell'energia spirituale. Ne ho davvero, davvero bisogno. NON DEVI assorbirla! Maledizione, piantala, Meng Hao. Quella è la mia energia spirituale. Non è stato semplice uccidere tutte quelle persone per ottenerla. Il mio sigillo! Meng Hao, se non ti fermerai ti caccerò dalla Setta!!”. Sconvolto ed esasperato, Patriarca Affidabilità si era già dimenticato dei tesori che gli aveva rubato, così come della Giada del Sigillo del Demone. Si può dire che tutto ciò che Meng Hao aveva preso in precedenza non poteva per nulla competere con questo.


Meng Hao lo ignorò, continuando ad assorbire l'energia spirituale come un dannato. Il suo corpo continuava a fortificarsi. Presto si sarebbero uditi dei rumori come di rottura, dato che la sua pelle iniziava a lacerarsi e nuova carne e nuovo sangue iniziavano a formarsi.


Sempre più crepe si estesero e la vecchia carne cominciò a staccarsi. I capelli di Meng Hao divennero più lunghi, i suoi occhi più luminosi. Il decimo livello di Condensazione del Qi ora era completamente consolidato nel suo corpo!


Non avrebbe più perso il decimo livello, era lì in modo permanente. Oltre al potere di questo livello, Meng Hao si rese conto di avere una nuova capacità; se lo avesse desiderato, sarebbe potuto tornare a comando al nono livello di Condensazione del Qi per assorbire l'energia spirituale del cielo e della terra, e poi ritornare al decimo livello.


Trascorse del tempo, e la mente di Meng Hao iniziò a vacillare. I resti della carne prosciugata rimasti sul suo corpo si ridussero in cenere e si staccarono. I suoi occhi si fecero ancora più brillanti e Meng Hao fu pervaso da un'incredibile sensazione di potere. Era del tutto certo che con il potere del decimo livello di Condensazione del Qi gli sarebbe bastato un solo pugno... per annientare chiunque al nono livello.


Questo potere era addirittura maggiore di quello percepito quando aveva usato la perla di Piccola Tigre.


Meng Hao fece un respiro profondo. Si alzò, non per andarsene, ma per fare un ulteriore passo in avanti. Adesso era solo a sei passi di distanza dalle sette lampade ad olio.


Ansimando con rabbia, Patriarca Affidabilità si lasciò andare ad una valanga di forti imprecazioni, mentre guardava Meng Hao assorbire una quantità sempre maggiore di energia spirituale. Aveva consolidato il suo decimo livello di Condensazione del Qi, ma anziché andarsene, continuava. Il cuore di Patriarca Affidabilità batté all'impazzata.


Ora, il tredici percento dell'energia spirituale emanata dalle lampade si stava riversando in Meng Hao. Quando la sconfinata quantità di energia si introdusse nel suo corpo, un rumore fragoroso lo pervase. I suoi occhi si riempirono di determinazione. Fece un altro passo. In quel momento c'erano solo quattro passi tra lui e le lampade.


Le fiamme tremarono mentre sempre più energia fluiva verso di lui. Al momento ne stava prendendo il sedici percento!


“La forza gravitazionale dentro di me non si sta disperdendo, anzi sta diventando più forte. È possibile che... dopo il decimo livello di Condensazione del Qi ce ne sia un undicesimo?”. Digrignando i denti fece appello al potere del decimo livello per fare un altro passo in avanti. Gli mancavano solo tre passi alle sette lampade. Le fiamme all'interno di queste danzarono notevolmente poiché il venti percento dell'energia che avevano prodotto era stato risucchiato da Meng Hao.


Fece un respiro profondo, poi si sedette a gambe incrociate per meditare.
                                


                                



