---
title: Capitolo 862 – Provocazione!
pubDate: 2025-03-17T11:17:35.003Z
tags:
    - issth
---


Meng Hao prese molti altri respiri profondi, ma fu incapace di calmarsi. Persino lui doveva ammettere che nel profondo, la sua principale debolezza era... il suo amore per i soldi.


Ma non era colpa sua! Era stato povero sin da quando era piccolo e sebbene in molti gli dovessero dei soldi, i loro debiti non erano stati ripagati. Le cose non erano davvero facili per lui!


Quando era giovane, era stato così povero che aveva sviluppato la paura di non avere abbastanza denaro. Dopo essere cresciuto, era entrato nel mondo della Coltivazione e di nuovo non era mai stato davvero ricco. C'era stato quel breve periodo nel Mare della Via Lattea e il suo guadagno inatteso. Tuttavia, quando ci pensava, la sola ragione per cui era stato in grado di mettere da parte il denaro che ora possedeva era perché non usava lo specchio di rame da molto tempo. Quando pensava con quanta voracità lo specchio consumava la ricchezza, si sentiva completamente povero.


1.000 giade Immortali lo eccitavano. 10.000 gli facevano ribollire il sangue. Il valore del Rampicante dell'Illuminazione di Immortalità iniettava i suoi occhi di sangue. Ora, c'era la goccia di sangue di un Eccelso, il che gli fece diventare gli occhi verdi.


Quando Ling Yunzi vide il bagliore verde, lo fissò sgomento per un attimo. Non aveva mai visto una luce come quella splendere negli occhi di qualcuno. Questa era la prima volta.


Tuttavia, servì solo un momento perché si sentissero altri respiri pesanti. Molti degli altri partecipanti erano simili a Meng Hao e originariamente non avevano compreso il valore di una goccia del sangue di un Eccelso. Quando sentirono la seconda frase di Ling Yunzi, le loro menti si riempirono di ruggiti.


Non erano i soli. Anche i Patriarchi nel palazzo nel cielo stellato stavano ansimando; per loro, una goccia del sangue di un Eccelso era come un prezioso tesoro.


Loro erano ben consci che un oggetto del genere era qualcosa che solo le Tre Grandi Società Daoiste potevano possedere; e molto probabilmente non ne possedevano neanche molti. Era un tesoro prezioso, del tipo che non erano comuni in quest'epoca. Eppure, impensabilmente, le Tre Grandi Società Daoiste lo stavano offrendo come premio per questa prova del fuoco.


I Patriarchi delle Tre Società sorrisero leggermente, ma non parlarono. Ovviamente c'era qualche profondo significato dietro all'offrire in premio il sangue di un Eccelso. In realtà, non importava davvero chi lo acquisisse nello specifico. Il punto era nel far sapere a tutti che possedevano del sangue d'Eccelso!


La folla nella Nona Montagna e Nono Mare ribolliva di eccitazione. Persino i Prescelti nelle varie sette che si stavano preparando a partecipare nei combattimenti iniziarono ad ansimare. I discepoli delle Tre Grandi Società Daoiste erano praticamente uguali. Sebbene fossero membri delle Società, normalmente sarebbe stato impossibile ottenere le cose messe in palio, a meno che non eseguissero qualche incredibile servigio per la setta.


Ma ora... tutto ciò che dovevano fare era vincere il primo posto e sarebbero state loro!


Zhao Yifan si alzò in piedi, straripando del desiderio di combattere. “Sangue d'Eccelso... Impossibile dire di quale, ma se lo fondessi con il mio Dao delle spade, lo renderebbe sicuramente più incisivo!”


Gli occhi di Fan Dong'er si spalancarono e cominciò ad ansimare.


“Con quel sangue, magari riuscirò finalmente a liberarmi di questo cadavere!”


Li Ling'er, Taiyang Zi e Sun Hai, così come gli altri Prescelti, ebbero tutti delle reazioni simili. Ci furono persino alcuni che avevano deciso di non partecipare ai combattimenti, come Song Luodan e altri, che immediatamente si rammaricarono della loro decisione.


“Gli scontri dell'arena avranno luogo all'interno delle Rovine dell'Immortalità” continuò Ling Yunzi. “Tuttavia, il luogo non sarà qui sulle tre Strade Antiche, ma sull'antico Albero del Dao situato più all'interno!


“A tutti voi saranno dati tre giorni per riposare, dopodiché vi porterò direttamente all'antico Albero del Dao!


“Se in questi giorni qualcuno di voi desidererà andarsene, potrà farlo liberamente.” Detto ciò, Ling Yunzi si voltò per andarsene.


“Patriarca, per favore aspettate un momento!” Meng Hao chiamò di fretta.


Ling Yunzi si bloccò sul posto, poi si girò a guardarlo. I suoi occhi erano pieni di approvazione e sul suo viso si vedeva un sorriso.


“Qual è il problema?”


Un timido sorriso comparve sul viso di Meng Hao mentre diceva un po' imbarazzato: “Patriarca, er... prima avete detto che avrei potuto chiedere qualunque cosa volessi e voi me l'avreste data. Bene... penso che una goccia di sangue d'Eccelso sarebbe perfetta.”


Quando lo udì, gli occhi di Ling Yunzi divennero tondi come due piattini. Stava per rispondergli male, quando notò l'espressione di Meng Hao. Poi pensò a quanto fossero entusiasmanti tutte le sue azioni e la sua rabbia si raffreddò.


“Questo non è qualcosa che posso decidere personalmente” disse, scuotendo la testa. “Cosa ne dici di questo: una volta che sarai nella setta, continueremo questa discussione.” Detto questo, partì.


“Ho sempre saputo che non avrebbero mantenuto la loro promessa” Pensò Meng Hao. “Avrei dovuto scalzare anche l'ago della bussola Feng Shui.”


Il tempo passò. Nessuno dei mille partecipanti sulla Strada Antica della Ricerca del Dao scelse di lasciare. Sedevano tutti in meditazione, usando ogni momento per praticare la Coltivazione, sperando di porsi nelle massime condizioni per combattere.


Molti si sentivano piuttosto prosciugati dalle dieci prove precedenti. Avevano consumato molto, erano esausti mentalmente e le loro basi di Coltivazione erano quasi a secco. Questo era il caso specialmente dopo le due fasi finali e il loro quasi collasso nella disperazione più completa.


Il tormento che avevano provato li aveva severamente prosciugati mentalmente. Tuttavia, i rimanenti 1.000 erano degli individui eccezionali, naturalmente, perciò si avvantaggiarono di ogni attimo per ripristinare le loro energie.


Meng Hao aveva il suo Strato Eterno, perciò era l'unico che non aveva bisogno di spendere tutto il tempo a riprendersi.


“E così, ci sono altri tre giorni prima degli incontri dell'arena” pensò. “Perché ho la sensazione di aver perso davvero molto durante il mio tempo qui? Non sono stato in grado di prendere le lastre del pavimento e le piastrelle decorative del Padiglione del Guerriero, per non parlare degli scaffali. Non c'è stato tempo...


“Le Tre Grandi Società Daoiste hanno anche preso la bussola Feng Shui.” Si girò a osservare i contendenti della prova del fuoco sugli altri altari, poi improvvisamente sentì un lampo di ispirazione. Si alzò e volò al limite dell'altare, mentre si avvicinava percepì una pressione intensa. Si udì anche un debole brontolio.


Il suono attirò immediatamente l'attenzione degli altri partecipanti, che osservarono con gli occhi spalancati per vedere cosa Meng Hao stesse facendo, le loro facce iniziarono a fremere all'istante. Persino le persone nel mondo esterno lo notarono e rimasero sconvolte.


“Cosa sta facendo?”


“Deve calmarsi! Perché sta cercando di uscire dall'altare?”


Nel palazzo nel cielo stellato, i Patriarchi delle varie sette guardavano scioccati. All'improvviso apparve anche Ling Yunzi che osservò con stupore.


Meng Hao era riuscito ancora una volta ad attirare tutta l'attenzione su di sé. Mentre si muoveva nello spazio tra il suo altare e quello dietro di lui, la pressione divenne ancora più intensa. Alla fine, un enorme frastuono riempì l'aria e delle grosse gocce di sudore imperlarono la sua fronte. Cominciò a tremare, eppure, i suoi occhi splendevano vividi.


Quando gli spettatori nella Nona Montagna e Nono Mare lo videro, afferrarono immediatamente quelli che pensavano essere dettagli nascosti e cominciarono a emettere pesanti sospiri di elogio.


“Sta praticando la Coltivazione!”


“Merita davvero di aver preso il primo posto nella prova del fuoco! Persino durante i tre giorni di riposo prima dell'arena si rifiuta di sprecare tempo e lavora sodo sulla Coltivazione!”


Presto, giunsero tutti alla conclusione che la sola possibile spiegazione per le azioni di Meng Hao era che stesse praticando la Coltivazione.


I Patriarchi nel palazzo nel cielo stellato cominciarono ad annuire con approvazione.


“Eccellente. Usare la pressione che grava sulla Strada Antica per praticare la Coltivazione. Considerando il livello della pressione, Coltivare lì per tre giorni è come spendere trenta giorni nel mondo esterno. Passandoci più tempo, ci si abitua alla pressione e una volta liberi, si è in grado di scatenare una potenza esplosiva. Una cosa del genere ti da un impeto ancora maggiore nelle battaglie dell'arena.”


“Non c'è da meravigliarsi che sia stato in grado di conseguire il primo posto nella prova del fuoco. La sua consapevolezza della Coltivazione è più profonda di quanto molte persone possano comprendere.”


Mentre i Patriarchi annuivano e discutevano la faccenda, i tre anziani delle Tre Grandi Società Daoiste sorridevano.


Nel frattempo, i Prescelti delle varie sette all'esterno stavano praticando la Coltivazione in previsione degli incontri dell'arena. Si curavano poco delle persone che avrebbero dovuto affrontare. Tuttavia, alcuni di loro gli avevano lasciato una profonda impressione. Meng Hao, ovviamente, era colui dal quale percepivano la maggior pressione.


Quando i Prescelti videro Meng Hao praticare la Coltivazione sotto la pressione della Strada Antica, le loro espressioni divennero serie.


“In una situazione del genere, essere in grado di pensare un tale metodo per Coltivare... Questo Fang Mu è davvero eccezionale.” disse Zhao Yifan.


“Questo Fang Mu sarà un avversario formidabile.” Fan Dong'er si accigliò.


Li Ling'er, Taiyang Zi e Sun Hai avevano delle espressioni solenni in volto.


Sulla Strada Antica della Ricerca del Dao, Ling Yunzi levitava nel vuoto, annuendo lentamente con la testa, lo sguardo di lode sul suo viso divenne ancora più profondo.


Lentamente, i partecipanti sugli altri altari iniziarono a reagire. In molti cominciarono a imitare Meng Hao e misero piede fuori dagli altari e nella pressione. Tuttavia, nessuno di loro poté resistere a lungo prima di essere costretto a tornare indietro.


Questo servì solo ad aumentare la loro soggezione per Meng Hao.


Passarono quattro ore, dopodiché Meng Hao riuscì finalmente ad avvicinarsi all'altare più vicino. Su quell'altare, le pupille di Li Yan si contrassero. Sebbene avesse da tempo messo in guardia se stesso, la sua espressione non cambiò e guardò freddamente verso Meng Hao.


Anche lui aveva cercato di muoversi nella pressione all'esterno dell'altare, ma era stato in grado di resistere solo per un'ora prima di dover fare ritorno. Meng Hao aveva perdurato per quattro ore; cosa che lasciava Li Yan completamente sconvolto.


In prima istanza aveva presunto che Meng Hao si sarebbe solo riposato per un po' e poi sarebbe tornato indietro, ma in completo contrasto con le sue aspettative, Meng Hao gli si avvicinò.


“Compagno Daoista Fang, non avvicinarti oltre!” disse, con gli occhi che luccicavano freddamente. Aveva i capelli ritti e non poteva essere più vigile di così. Agitò la mano, facendo apparire immediatamente uno scudo straripante di energia.


La scena attrasse immediatamente una discreta attenzione. La gente tra la folla nel mondo esterno cominciò a osservare.


“Compagno Daoista” Meng Hao rispose con un sorriso, “non farti l'idea sbagliata. Non ho cattive intenzioni. Sono qui solo per vendere qualche elisir medicinale. Guarda qui, per caso possiedo un meraviglioso Elisir Rinfranca Spirito.” Detto quello, estrasse in modo professionale un elisir dalla borsa da trasporto.


“Un elisir ti rinfrancherà completamente e aumenterà la tua energia di cento volte. Cosa ne dici: per 100.000 pietre dello spirito, sono disposto a separarmi da questo elisir e darlo a te!” Guardò verso Li Yan.


Questo lo fissava con occhi spalancati, così come tutti gli altri contendenti nella prova del fuoco. A mezz'aria, Ling Yunzi era completamente sconvolto.


La folla nel mondo esterno osservò a bocca spalancata e tutti i Prescelti lo fissavano intensamente. Persino i Patriarchi nel palazzo del cielo stellato erano a bocca aperta.


“Ha... ha fatto tutto quello sforzo, lottato contro quell'enorme pressione, solo per... solo per vendere qualche elisir medicinale?!?!”


“E vuole 100.000 pietre dello spirito per un Elisir Rinfranca Spirito? È... è troppo costoso!”


Ling Yunzi non sapeva se piangere o ridere. All'inizio voleva arrabbiarsi, ma poi pensò a quanto fosse sensibile Meng Hao riguardo alle pietre dello spirito, oltre alla faccenda della bussola Feng Shui e sospirò.


“Questo ragazzo è sicuramente un Coltivatore solitario. Ha senza dubbio sperimentato molte traversie nel suo praticare la Coltivazione. Perciò ha un forte attaccamento per le pietre dello spirito.”


Li Yan guardò Meng Hao esitante. In realtà voleva acquistare l'elisir medicinale. Il problema non era riguardo l'ammontare delle pietre dello spirito, ma che non osava comprarlo. In questo momento, non era sicuro se potesse fidarsi di ciò che diceva Fang Mu.


Dopo un lungo momento, rispose con attenzione: “Compagno... Compagno Daoista Fang, in realtà possiedo già i miei elisir medicinali.”


“Oh, vedo” disse Meng Hao, apparendo deluso. Poi si voltò a guardare i partecipanti sugli altri altari.


La maggior parte di loro ricambiò lo sguardo in silenzio. Tuttavia, per caso c'era un uomo di mezz'età che si trovava a sei altari di distanza da quello su cui si trovava correntemente Meng Hao. Lui guardò con un'espressione arrogante.


“Non posso credere che qualcuno che tiene così tanto ai soldi abbia preso il primo posto” disse. “Dovevo essere proprio cieco. Se mi puoi consegnare personalmente quegli elisir, allora, io, Zhao, te ne comprerò quanti ne vuoi vendere.


“Tuttavia, aspetterò solo per mezza giornata. Se non riuscirai ad arrivare qui per tempo, allora dovrai sparire.”


Meng Hao alzò lo sguardo sull'uomo di mezz'età. Poi, apparve un sorriso timido.


Il Patreon di I Shall Seal The Heavens è ufficialmente aperto! Sostenete la novel e il gruppo di traduzione con una donazione. Vantaggi esclusivi vi attendono:
https://www.patreon.com/madotter


Grazie!
-MadOtter
                                


                                



