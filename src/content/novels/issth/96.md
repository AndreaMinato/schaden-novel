---
title: Capitolo 96 - Giada Demoniaca nella Valle di Montagna
pubDate: 2025-03-17T11:17:34.775Z
tags:
    - issth
---


Non c’è bisogno di spiegare che cosa significhi per un Coltivatore raggiungere la Stabilità della Consistenza. È una trasformazione che scuote il loro mondo, a cui si aggiunge l’aumento della longevità. Naturalmente, longevità significa vita e le vite dei Coltivatori allo stadio della Stabilità della Consistenza sono molto più soddisfacenti di quelle allo stadio della Condensazione del Qi.


Ci sono colpi letali per un Coltivatore nella fase della Condensazione del Qi che possono solo ferire un esperto allo stadio della Stabilità della Consistenza.


Meng Hao camminò tra le verdeggianti montagne oltre il confine di quello che era stato lo Stato di Zhao, lasciandosi alle spalle la terra che aveva chiamato casa. Si diresse verso il Dominio Meridionale.


Anche se lo Stato di Zhao tecnicamente era parte del Dominio Meridionale, era un’area remota, molto, molto lontana dal centro. Considerata la sua base di Coltivazione, se ci fosse andato a piedi, ci avrebbe messo anni per arrivarci.


Comunque, Meng Hao non aveva fretta. Anche se andava verso il Dominio Meridionale, ciò che al momento lo preoccupava di più era come raggiungere la Stabilità della Consistenza e diventare un potente esperto.


Meng Hao fremette impaziente, pensando che prima, nello Stato di Zhao, c’erano solamente poche dozzine di Coltivatori allo stadio della Stabilità della Consistenza. Moriva dalla voglia di raggiungere la Stabilità della Consistenza, per poter volare nel cielo.


“Chissà quali pericoli dovrò affrontare nel Dominio Meridionale. Inoltre devo ancora liberarmi del veleno ma non ho ancora una base di Coltivazione così alta…” gli occhi di Meng Hao brillarono. Sapeva che, grazie al Manuale di Coltivazione del Qi delle Sacre Scritture dello Spirito Sublime, poteva raggiungere una Consistenza Impeccabile, che era già qualcosa di abbastanza raro. Ma Meng Hao possedeva anche la formula segreta di Shangguan Xiu per creare l’elisir della Consistenza Perfetta.


Aveva già la maggior parte degli ingredienti. Grazie a tutto ciò che aveva preso dalla Grotta dell’Immortale di Patriarca Affidabilità e allo specchio di rame, era sicuro che sarebbe riuscito a recuperare tutto quello che gli serviva per creare l’elisir. Se avesse avuto successo, avrebbe raggiunto una Consistenza Perfetta, qualcosa che esisteva solo nelle leggende del mondo della Coltivazione.


“Mi chiedo… quanto è potente una Consistenza Perfetta?” I suoi occhi brillarono, mentre si lanciava in avanti.


Tre mesi dopo, Meng Hao era ormai lontano dal luogo in cui una volta sorgeva lo Stato di Zhao. Aveva attraversato un’altra nazione di mortali e ora si trovava in una terra selvaggia. Non vedeva segni di vita da un po’.


Montagne solitarie si estendevano a perdita d’occhio. Sembrava che non avessero una fine. Durante il giorno, si potevano sentire i versi di vari animale e il cielo pareva sconfinato. Di notte, invece, il cielo era permeato dal chiarore soffuso di migliaia di stelle e di una luna gentile, la cui visione incantava il cuore.


Meng Hao rimase in piedi sulla cima di una montagna, guardando il mondo. La sua bellezza gli riempì il cuore, gonfiandoglielo. Iniziò a incamminarsi per scendere dalla montagna.


“Leggere diecimila libri,viaggiare su diecimila strade. È difficile stabilire quante decine di migliaia di chilometri abbia percorso. Le montagna si stagliano all'orizzonte. Tutto ciò che ho visto e sentito mi riempie il cuore come un mare che non smette di crescere” i suoi occhi brillarono intensamente.


“Quando si cerca un posto per raggiungere la Stabilità della Consistenza, la cosa migliore da fare è scegliere un luogo che trabocchi di energia spirituale. Ciò aumenterebbe le mie possibilità di avere successo”. Meng Hao sapeva che raggiungere la Stabilità della Consistenza sarebbe stato difficile. Al momento, si muoveva alla ricerca del luogo ideale. Il tempo passò, altri tre mesi.


Meng Hao vagava da sei mesi. Durante questo periodo, non aveva praticato la Coltivazione. Dato che aveva completato il grande ciclo della Condensazione del Qi, non ne aveva bisogno. Il suo cuore era calmo. Nel profondo, sapeva che avrebbe potuto iniziare a tentare di fondare la sua Stabilità della Consistenza in qualunque momento.


“Per avere maggiori possibilità di successo, devo scegliere un posto colmo di densa energia spirituale,” borbottò Meng Hao. “Questo ridurrebbe le probabilità di commettere errori”. Mentre viaggiava, aveva evitato ogni bestia selvatica che aveva visto, senza soffermarsi in brutali uccisioni. Il veleno nel suo corpo aveva già superato due fasi acute negli ultimi sei mesi. Entrambe le volte, il suo corpo era stato travolto da un dolore intenso, come se una miriade di formiche gli stessero masticando le interiora. La prima volta che era successo, era precipitato dal cielo, mentre una nebbia di tre colori fuoriusciva dal suo corpo. Era rimasto seduto, stringendo i denti, per tre giorni, prima che il dolore si attenuasse. Entrambe le volte, dal suo corpo era uscito un liquido nero e puzzolente, che aveva ucciso all'istante tutte le piante che aveva toccato.


Dopo ulteriori ricerche era giunto alla conclusione che la maggior parte del veleno era stato espulso durante le fasi acute. Rimaneva solo il veleno del’elisir di tre colori.


Durante i sei mesi, Meng Hao si era preso il tempo per fare pratica con i tesori che aveva sottratto a Patriarca Affidabilità, per esempio lo Stendardo del Fulmine. Ora poteva usarlo molto meglio che sei mesi prima, addirittura per creare un banco di nebbia di trenta metri di diametro. Se qualche creatura si fosse avvicinata, sarebbe stata colpita dai fulmini che lanciava. Il suo potere era superiore a quello della Stabilità della Consistenza. Aveva preso l’abitudine di usarlo come protezione ogni volta che si fermava a riposare.


Per quanto riguardava il portafortuna, Meng Hao non riusciva a trovargli alcuna utilità.


Passò un altro mese. Davanti a Meng Hao cominciò a dispiegarsi una serie di valli di montagna. Erano piene di ponti sospesi, su cui camminavano delle persone che indossavano ruvidi indumenti e cappelli di canapa e che portavano sulla schiena ampie ceste di vimini.


Al vedere ciò, Meng Hao strinse gli occhi. Era un luogo selvaggio, senza alcuna traccia di case. Eppure, ecco apparire alcuni mortali.


Gli indumenti erano diversi da quelli indossati nello Stato di Zhao. Meng Hao li osservò, mormorando tra sé e sé. Era sul punto di andarsene quando, improvvisamente, i suoi occhi lampeggiarono. Si voltò a guardare una delle sette valli.


In un attimo, la spada volante sotto i suoi piedi schizzò in avanti, portandolo verso la valle. Mentre si avvicinava, un’intensa ondata di energia spirituale si levò verso di lui, colpendogli il volto. I suoi occhi brillarono. Era l’accumulo di energia spirituale più denso degli ultimi sei mesi.


La valle era incredibilmente lunga e profonda. Neppure guardandola dall'alto Meng Hao poteva vederne la fine. L’unica cosa che poteva vedere era la densa energia spirituale che trapelava dal fondo della valle. L’energia spirituale aveva fatto crescere ogni essere vivente nelle vicinanze, facendo sì che la valle sembrasse appartenere a un altro mondo.


“C’è addirittura più energia spirituale che nella Montagna Est della Setta dell’Affidabilità”. Meng Hao abbassò lo sguardo sulla valle nebbiosa. Fu in quel momento che la nebbia, tutto a un tratto, iniziò a ribollire. All'interno della borsa da trasporto di Meng Hao, la Giada del Sigillo del Demone fremette.


Non appena la tirò fuori, un boato risuonò nella sua testa e delle parole gli apparvero nella mente.


“Un’intesa antica di secoli, la fusione di un demone, reciso dalla mano di un Sigillatore del Demone. Che peccato, un pollice di cenere d’incenso sui cui i discendenti possono prostrarsi”.


Le parole apparvero all'improvviso e altrettanto velocemente scomparvero, sbiadendo nella mente di Meng Hao. Tutto tornò alla normalità, ma gli occhi di Meng Hao brillarono intensamente. Posò lo sguardo sulla nebbia che permeava la valle, per poi riportarlo sulla Setta del Sigillo del Demone.


“Reciso dalla mano di un Sigillatore del Demone… La Setta del Sigillo del Demone. L’antica giada. Un demone… Che segreti custodisce questa Giada del Sigillo del Demone?” Meng Hao sollevò il capo e si guardò attorno. Si accorse che molti dei mortali sui ponti sospesi l’avevano visto. Sguardi di terrore apparvero nei loro occhi. Uno alla volta caddero in ginocchio e si prostrarono di fronte a lui.


Improvvisamente risuonò un fischio penetrante, che proveniva da una delle altre valli e apparvero due fasci di luce colorata. Due enormi condor si levarono in cielo, trasportando una persona ciascuno.


I due uomini sembravano essere sui quaranta anni. Indossavano delle tuniche, formate da un complesso intreccio di stoffa verde e blu. I loro volti erano piuttosto scuri ed erano molto magri. Uno dei due aveva un serpente blu-verde scuro attorcigliato intorno al braccio. Gli occhi del piccolo serpente erano terrificanti e, quando la sua lingua saettò fuori, una densa nebbia gli uscì dalla bocca.


L’altro uomo aveva un centopiedi sulla spalla, che oscillava avanti e indietro lentamente. Era lungo circa trenta centimetri e molto colorato, evidentemente era molto velenoso.


Dei due uomini, uno era al nono livello di Condensazione del Qi, l’altro al punto massimo dell’ottavo livello. Non avevano un aspetto molto amichevole. Si fermarono a circa novecento metri di distanza da Meng Hao, fissandolo con uno sguardo freddo.


L’espressione di Meng Hao era calma come sempre. Mise da parte la Giada del Sigillo del Demone e ricambiò lo sguardo. Nello Stato di Zhao aveva visto più di un Coltivatore con basi di Coltivazione simili alle loro.


Mentre lo fissavano, risuonò un altro fischio. Da un’altra delle valli arrivò in volo un rospo alato viola. Portava della nebbia con sé e sembrava che la sua base di Coltivazione fosse al livello della Condensazione del Qi. Sulla sua schiena, seduto a gambe incrociate, c’era un uomo anziano.


L’uomo indossava una tunica di tessuto rosso e giallo intrecciato. Il suo volto era dipinto con simboli totemici che formavano una specie di maschera. Aveva un aspetto minaccioso mentre volava per raggiungere gli altri due per fronteggiare Meng Hao.


La base di Coltivazione dell’uomo anziano era straordinaria. Era al punto massimo del nono livello di Condensazione del Qi. Al vederlo, le espressioni degli altri due cambiarono.


L’uomo anziano guardò Meng Hao, accigliandosi mentre tentava di stabilire la base di Coltivazione di Meng Hao. “Sono il Capo del Villaggio del Rospo dello Spirito,” disse “Compagno Daoista, se sei solo di passaggio, prosegui per favore. I Coltivatori stranieri non sono i benvenuti qui”.


L’espressione di Meng Hao era calma come sempre. La densa energia spirituale di quel luogo era ciò che aveva cercato negli ultimi sei mesi. Se se ne fosse andato, non sapeva quanto avrebbe dovuto cercare per trovare un altro posto come quello.


Normalmente, se ne sarebbe dimenticato e avrebbe proseguito, ma la strana reazione della Giada del Sigillo del Demone l’aveva incuriosito. Non aveva alcun desiderio di andarsene.


Non disse nulla. Compì un incantesimo con la mano destra e una spada volante dopo l’altra schizzarono fuori, creando una pioggia di spade composta da più di cento spade volanti. Vorticarono, creando un turbine che si allargò in ogni direzione.


Le espressioni dell’anziano e dei due uomini, cambiarono immediatamente. Meng Hao indicò in basso, verso una delle valli e le spade si scagliarono in avanti. Risuonarono delle esplosioni quando cozzarono contro il pendio, scavando una semplice Grotta dell’Immortale.


“Per favore, concedetemi di rinchiudermi qui per alcuni mesi” chiese Meng Hao con calma. Senza guardarli un’altra volta, si lanciò verso la Grotta dell’Immortale.


L’immagine terrificante delle cento e più spade volanti fece accigliare il vecchio. Gli altri due Coltivatori sembrarono esitare.


L’uomo con il serpente avvolto sul braccio fissò Meng Hao, mentre tentava di entrare nella Grotta dell’Immortale. Sollevò il braccio, mentre il Serpente dello Spirito si tramutava in una foschia nera scagliandosi contro Meng Hao.


Mentre si avvicinava, uno sguardo freddo e oscuro apparve negli occhi di Meng Hao.







