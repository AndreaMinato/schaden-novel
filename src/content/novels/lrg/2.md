---
title: Capitolo 2
pubDate: 2024-05-03T09:51:11.532Z
tags:
    - lrg
---


Ben presto Randidly si trovò davanti ad un problema: in un primo momento, aveva pensato di affinare le proprie capacità restandosene beatamente vicino alla stanza sicura, aumentando una statistica per volta. L'inizio era stato persino promettente, ed era riuscito a raggiungere un Lv 4 in Corsa, sbloccare l’abilità Forma Fisica e portarla al livello 2, soltanto correndo lungo il perimetro della stanza.

In quel momento però Randidly si accorse di avere fame. Si fermò, leggermente sudato per l'esercizio costante. Poteva immaginare che fosse passata qualche ora, ma comunque...

Digrignando i denti, Randidly guardò in faccia la realtà. Sapeva dove trovare del cibo. Camminando fuori aveva notato strani frutti e bacche nella giungla che lo circondava. Però avrebbe dovuto uscire…

Il suo stomaco brontolò fastidiosamente. Dopo aver riflettuto a lungo, Randidly assegnò altri due punti al Sentiero del Principiante, e mise entrambi i PS in Agilità. Il piano era di andare e tornare il più in fretta possibile.

Provò a saltellare da un piede all'altro, e scoprì con piacere che sembrava decisamente che fosse un po' più veloce. Sentendosi leggermente più sicuro, si avvicinò alla porta e la aprì. La foresta tropicale all'interno ondeggiò leggermente, in un modo quasi invitante: Randidly rabbrividì, ma sgattaiolò fuori e si avvicinò in punta di piedi agli alberi.

Raggiunse il limitare delle felci che crescevano diversi metri prima dell'inizio della giungla fitta di liane. Proprio oltre quel confine...

Randidly esitò. Avrebbe potuto continuare a muoversi lentamente, facendo del suo meglio per rimanere in silenzio, oppure avrebbe semplicemente potuto fare uno scatto, agguantare qualche frutto e andarsene. Però aveva solo intravisto cespugli con delle bacche all'interno della macchia, e nessuno nell’area in cui si trovava, per cui scelse il metodo meno pericoloso.

Aveva appena iniziato ad avanzare in silenzio quando guadagnò il livello 1 di Furtività. Nonostante il primo livello di un'abilità non conferisse Punti Sentiero, si sentì comunque più certo delle sue probabilità di farcela. Facendo capolino da dietro un albero particolarmente largo, sorvegliò la zona. Niente animali, niente movimenti. Vide però un cespuglio ricco di bacche viola scuro a una decina di metri da lui, ancora vicino al limitare della foresta.

Cominciò a muoversi furtivamente in quella direzione, sentendo il suo stesso respiro rimbombargli affannoso nelle orecchie. Una volta raggiunti i frutti si trovò davanti ad un altro dilemma: dove li avrebbe messi per trasportarli...?

Ok, una cosa per volta. Diede un morso incerto a una delle bacche, poco più grande di un acino d'uva. Era dolce e matura, e gli riempì la bocca di un meraviglioso sapore fruttato. Avrebbe dovuto sputare i semi, ma al momento sembrava che fossero edibili. Soddisfatto, sollevò l'orlo della maglia e iniziò a riempirla come se fosse un marsupio.

Quando la sacca improvvisata fu quasi colma, però, si rese conto di essere osservato.

Un rana verde acido, grande all'incirca quanto un cane di piccola taglia, lo stava osservando seduta su un basso ramo. Sopra di essa aleggiava il messaggio "Lv 27".

Randidly smise di raccogliere e indietreggiò lentamente. La rana lo osservò muoversi, inclinando la testa da una parte. Mentre riceveva la notifica di aver raggiunto il secondo livello di Furtività, Randidly si voltò e attraversò di corsa le felci in direzione dell'area sicura.

Una volta là, mangiò circa metà delle bacche che aveva raccolto, sputando i semi a terra vicino ad un piccolo albero.

Dopodiché collassò a terra e fissò lo sguardo sul soffitto di pietra. A quanto pareva anche le lampade fluorescenti erano state trasformate, perché la luce che emanavano ora era parecchio simile al calore del sole sulla sua pelle...

Dopo essersi seduto, Randidly visualizzò i suoi sentieri e investì il punto che aveva guadagnato con il secondo il livello di Furtività nel Sentiero del Principiante, ottenendo un punto in più in Tempra. Osservando attentamente, notò che questo gli avrebbe dato 5 punti di Salute e 3 di Stamina, ma una rigenerazione di 0.25 soltanto per la prima e nulla per la seconda. Quindi la Tempra doveva essere una statistica più basilare, mentre la Vitalità doveva essere focalizzata più sulla rigenerazione…?

Dovendo scegliere, pensava che per il momento avrebbe probabilmente preferito pompare la Tempra. Aumentare il valore massimo della sua Salute e Stamina era la cosa più importante.

Stendendosi di nuovo, Randidly si addormentò, con una parte di sé che si augurava che fosse tutto un sogno, mentre l'altra sperava che domani avrebbe potuto affinare ulteriormente le sue capacità.

Era strano sentirsi così combattuto; nonostante la posta in gioco qui fosse la sua vita, c'era qualcosa che aveva sempre apprezzato nei giochi di ruolo. La semplicità, i sistemi, le statistiche: era come se ci fosse una tecnica di gioco segreta che gli avrebbe concesso di schiacciare il gioco.

Nella vita reale invece non c'erano segreti. O perlomeno, non c'erano segreti che non ti avrebbero poi fatto sentire un viscido. Era per questo che, nonostante il suo cuore stesse battendo all'impazzata, Randidly si sentiva... contento.
