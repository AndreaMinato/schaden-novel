---
title: Capitolo 51
pubDate: 2024-05-12T11:27:29.232Z
tags:
    - lrg
---

Asciugandosi il sudore dalla fronte, Glendel finì di aiutare la bella donna, Ellaine, e il poliziotto, Kraig, a scaricare a terra le casse di beaker e provette per i test e quelle che sembravano centinaia di articoli in vetro, fermandosi alla fine per darsi un'occhiata intorno e osservare Donnyton.
Onestamente, nonostante l'altra città fosse quella con più edifici, Glendel non aveva quasi mai colto traccia di movimento. Qui la gente formicolava ovunque. Al momento si trovavano in uno spazio che stava iniziando a prendere la forma di una piccola piazza principale.
Diverse fondamenta erano state poste per la costruzione di case, e ovunque c'erano enormi tronchi d'albero, apparentemente abbandonati a terra. In quel momento davanti a lui c'era un edificio piuttosto grande, simile a una casa lunga: Ellaine gli aveva spiegato che era il magazzino di Donnyton.
"Anche se..." Iniziò lei, guardandosi intorno con una strana luce negli occhi. "È molto più grande dell'ultima volta in cui sono stata qui..."
Gli oggetti di vetro erano stati presi da una donna dall'espressione severa e armata di una cartellina, che diede un'occhiata a tutto prima di voltarsi e fischiare. Circa una dozzina di ragazzini si trascinò fuori dall'edificio con aria imbronciata, e lei li squadrò a sua volta, accigliata.
"Va bene, va bene, finite di portare questa roba vicino alle tinozze sul retro, e poi potrete tutti andare a vedere lo spettacolo lassù”.
Esultanti, i ragazzini sciamarono intorno a Glendel, che restò immobile per la paura di essere calpestato. Molto velocemente le casse vennero spostate e Kraig ed Ellaine rientrarono nel camion, lei lanciandosi intorno uno sguardo ansioso, verso un altro grande edificio che sorgeva più avanti nella valle. Poi però scosse la testa e si sedette al suo posto.
Prima di andarsene, Kraig si sporse dal finestrino e osservò serio la donna. "Assicurati che il Ghosthound sappia che... ci dimenticheremo dell'accaduto. D'ora in poi avremo entrambi una politica di non intervento, d'accordo? Buona fortuna".
Detto ciò mise in moto e partì. Glendel prese un appunto mentale sul termine "Ghosthound", dato che sembrava che venisse usato come un nome vero e proprio. Forse era un mostro di qualche genere...?
Quel villaggio era riuscito a domarne uno? Era per quello che era sorto così in fretta?
Non che sarebbe stato difficile affrontare uno dei mostri blu della zona, ora che si erano riuniti con un obiettivo comune e un leader. Però... non era successo.
Queste persone invece lo avevano fatto.
La donna sbuffò, poi si voltò verso Glendel con le sopracciglia alzate. "E tu cosa sei, un disertore? Mah, io sono un po' impegnata, quindi".
"Oh no" disse Glendel scuotendo la testa. "Io, uh, vengo da un gruppo, stiamo viaggiando su da Franksburg. Siamo circa in 60. Volevamo uno scambio".
"Uno scambio?" stranamente, gli occhi della donna iniziarono a brillare. "Cosa state cercando?".
"In parte cibo, e un posto dove stare" ammise Glendel. "Volevamo anche accesso a.... qualunque cosa sia che serve per avere una classe. E informazioni. Siamo disposti a dare delle provviste in cambio, vestiti, tende, strumenti".
"E" aggiunse, tenendosi la parte migliore per ultima, "scorte medicinali".
“Umm. Allora, io sarei disposta a parlare dei vestiti e degli strumenti. Per noi le tende ormai sono obsolete, e le scorte medicinali..." la donna alzò le spalle. "Non credo che nessuno si sia preso nemmeno un raffreddore da quando abbiamo le statistiche e possiamo semplicemente aumentare la Vitalità e la Tempra".
Glendel batté le palpebre, leggermente sorpreso. "Voglio dire... anche senza le infezioni... mantenere alta la salute dovrebbe starvi a cuore, giusto?"
Forse si erano sbagliati, pensò Glendel. Forse le classi erano più potenti di quanto pensassero.
Prima che la donna potesse rispondere, Glendel udì una risata alle sue spalle e voltandosi trovò una ragazza graziosa dai tratti affilati e capelli biondi lunghi fino alle spalle. Lei gli rivolse un ghigno e si voltò.
"No, no" disse. "Sono qui solo come spettatore; sono sicura che sarà esilarante. Proseguite pure, per favore e grazie".
La donna fece un leggero inchino. "Miss Lyra. Dovremmo aspettarci anche il Ghosthound?".
Lyra arricciò il naso e sbuffò, incrociando le braccia. La donna si raddrizzò e sorrise, per poi voltarsi nuovamente verso Glendel. "Dunque se ha con lei qualche campione dei vestiti, sarei felice di guardarli. Quantità, taglie, eccetera. Sono disposta a comprare in massa, se volete cibo e informazioni. Per quanto riguarda la scelta di una classe, invece, ci sono delle regole. Dovrà andare a parlare con i PC di Donnyton".
"PC...?" Poi però Glendel scosse la testa, concentrandosi. "No, per prima cosa però non riesco proprio a capire come mai gli stock medicinali non siano più attraenti. Forse non lo sapete, ma certe piante possono essere mescolate per creare pozioni".
Lyra scoppiò a ridere, schiaffeggiandosi un ginocchio.
La donna invece fece a Glendel un sorriso gentile. "Mister...?"
"Glendel" rispose, raddrizzandosi.
"Mr. Glendel, perché non viene con me. Sarà più facile che cercare di spiegare".
Glendel la seguì dentro alla casa lunga. Superarono carne secca, frutta secca, noci, pelli... Glendel alzò le sopracciglia. Forse la donna aveva ragione a non curarsi del cibo. Aveva visto soltanto qualche dozzina di persone, però, quindi era strano che ne avessero così tanto...
Quando passarono sul retro vide una ventina di persone in piedi accanto a delle grandi tinozze, impegnate a riempire lentamente dei contenitori di vetro. Alcuni con del liquido rosso, altri blu, altri giallo. Glendel trattenne il fiato, avvicinandosi.
I lavoratori si muovevano velocemente, alcuni pestando e polverizzando, altri misurando con attenzione, altri versando campioni di acqua, e tutti mescolando, mescolando, mescolando.
Sotto gli occhi di Glendel alcuni volti si illuminarono di gioia, mentre altri si scurirono delusi. Diverse persone stavano riempendo con attenzione dei secchi con la polvere ricavata dai cristalli di energia pestati, faticando a mantenere un rapporto costante aumentandone la quantità.
Non c'era da stupirsi che non fossero interessati alle scorte medicinali. Avevano abbastanza pozioni da risolvere qualsiasi problema si fosse posto davanti a loro.
Non stupiva nemmeno che fossero interessati soprattutto alla parte di offerta sugli strumenti. La maggior parte degli attrezzi che avevano per misurare erano una versione piuttosto arcaica della bilancia, in cui si sarebbero sistemati due pesi sui due piatti fino a raggiungere un equilibrio. Solo a quel punto avrebbero iniziato a mescolare. Non c'era nessuna bilancia elettronica in vista.
Glendel ringraziò mentalmente Alana per avere insistito che Regina portasse anche qualche generatore. Davvero, sembrava che l'unica cosa mancante in quel posto fosse l'elettricità. Sperando che fosse abbastanza per ottenere in cambio quello che volevano...
Pensieroso, Glendel si avvicinò ancora, e restò a bocca spalancata mentre osservava più da vicino i lavoratori. La velocità con cui le loro mani si muovevano.... Probabilmente avevano tutti delle doppie cifre nell'Agilità!
Lyra ridacchiò, e la donna osservò semplicemente con un sorriso a labbra strette. Glendel prese in mano la fiala di una pozione finita, esaminandola.
"... 68 Salute...?" Mormorò, scioccato. Il massimo che loro erano stati in grado di ottenere era appena sopra al 50. E quello era solo perché Regina-
La donna coprì un colpo di tosse con una mano, apparentemente imbarazzata. "Sì, purtroppo la produzione in massa non è efficiente come vorremmo. Ecco".
Andò verso uno spazio più piccolo da un lato, dove c'era un tavolo con un refrigeratore. Riempì una fiala con il liquido lì contenuto, di un azzurro scintillante, e la riportò a Glendel.
"Ecco, consideralo un gesto di buona volontà: questa è stata distillata personalmente dal Ghosthound. Forse ti aiuterà a capire perché non ci servano scorte mediche".
"Questa rigenera…" a Glendel mancò il fiato. “199 Mana…? Così tanto... Con così poco liquido...? Questo non è- non può"
Glendel si fermò balbettando, non voleva credere ai suoi occhi, ma era incapace di negare la notifica davanti a sé.
Lyra, ancora ridacchiando, si asciugò le lacrime dagli occhi. "Oddio, te l'ho detto che sarebbe stata bella".




