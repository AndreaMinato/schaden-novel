---
title: Capitolo 61
pubDate: 2024-05-12T21:27:29.234Z
tags:
    - lrg
---

Randidly sedeva nella sua casetta, in meditazione. Lentamente, aprì gli occhi e il suo penetrante sguardo verde bucò il muro, guardando verso sud.
Erano passate tre settimane dalla scomparsa della Zona Sicura che avvolgeva il loro villaggio e quello vicino. In quei giorni, avevano mandato dei ricognitori a perlustrare l'area circostante. Avevano trovato le posizioni dei due sotterranei, quello vicino a loro era di livello 20 e quello ad ovest, al di là dell'altra città, era solo di livello 14.
Avevano anche incontrato dei Boss da Incursione di Rango I, il più pericoloso dei quali fu un Rinoceronte Capobranco di Lv 25, circondato da una dozzina scarsa di Rinoceronti suoi figli.
Quasi tutte le loro forze si erano mobilitate, la 2a Unità di tank e le unità di Decklan e di Dozer partirono per ucciderlo col supporto di Clarissa. Alla fine fu un'esagerazione, ma Dozer guadagnò una cintura che gli diede un grosso aumento nella rigenerazione della salute e portarono diversi corpi di potenti Rinoceronti con sé.
La prossima volta che avrebbero trovato un boss da incursione, a meno che non si fosse stabilito lì, probabilmente avrebbero potuto gestirlo con una sola unità esperta e il supporto magico.
Ciò in cui non si erano ancora imbattuti era la loro Tribolazione. Quindi i capi di Donnyton aspettarono. Randidly aspettò mentre la sua pazienza andava scemando, lasciando il posto ad un calderone gorgogliante di frustrazione.
La maggior parte delle persone non erano al corrente dei dettagli della Tribolazione, ma solo dei nuovi pericoli che potevano comparire da un momento all'altro, perciò il villaggio continuò a crescere indisturbato. Il più grande cambiamento nell'arco dell'ultima settimana fu il completamento delle abitazioni per quasi tutti i partecipanti.
I costruttori di Sam cominciavano ad essere davvero in sintonia e in un’ora riuscivano a tirare su abbastanza stanze da ospitare una famiglia numerosa. Alcuni degli individui più intraprendenti e più stufi, tra loro avevano elaborato un sistema idraulico piuttosto sofisticato che eliminò finalmente la necessità delle latrine.
Avevano anche capito come ottenere un impianto energetico piuttosto sostenibile e funzionante grazie ai maghi, ma non avevano davvero nessuna infrastruttura che potesse utilizzarlo; nulla richiedeva energia.
Il cambiamento che Randidly apprezzò sul serio fu che i maghi in erba furono costretti a riscaldare ripetutamente l'acqua con le palle di fuoco, dando come risultato delle terme funzionanti. Faceva davvero un sacco di differenza lavarsi con l'acqua calda.
A causa della domanda crescente, una donna PNC raccolse delle erbe, coltivò un giardino e cominciò a vendere sapone. Per la prima volta dopo tanto tempo, il popolo di Donnyton era pulito.
Al momento erano poco meno di 3000, con circa 800 di loro, per lo più uomini, con una classe, nonostante un numero sempre crescente di donne allenassero le loro abilità e ottenessero delle classi interessanti. Molte del gruppo di Regina avevano ottenuto classi guaritrici e adesso erano totalmente integrate nelle squadre regolari. C'era anche una donna che aveva ricevuto la classe Mago Verde e si era timidamente rivolta a lui in cerca di consigli.
Lui le disse tranquillamente "Esercitati" e tornò al proprio allenamento.
Quelle del gruppo di Regina che non avevano scelto di essere guaritrici avevano intrapreso generalmente la strada della magia, rinforzando velocemente il loro patetico esercito di maghi. Soltanto di recente, dopo aver ottenuto un'abilità specifica su cui volevano basare la propria classe e dopo averla livellata fino a buon punto, stavano prendendo le classi, ottenendo abilità ancora più specifiche e preparandosi a diventare partecipanti attive nella difesa del villaggio.
Nelle ultime tre settimane, Randidly aveva anche portato Spina a caccia diverse volte. Quella monella era feroce e si muoveva invisibile sottoterra per saltare fuori verso l'alto, affondando i suoi rami spinosi nel corpo della vittima e avvolgendo lo sfortunato mostro in una presa mortale alla gola prima che si accorgesse di cosa l'avesse colpito. Sfortunatamente, sembrava che fosse diventata molto schizzinosa riguardo al sangue dopo aver mangiato la Sfinge e non era più salita di livello.
Il suo allenamento con la lancia era andato molto bene. Anche se non aveva portato Equipaggia abbastanza in alto da sfruttare i bonus alle statistiche, nonostante un mucchio di merdosi equipaggiamenti di alto livello ottenuti da Sam, ora si era abituato alla rigidità e al peso della nuova lancia.
Non era un cambiamento che si rifletteva molto nel livello di abilità, quanto piuttosto nella comodità in battaglia. Più di ogni altra cosa, Randidly si era concentrato sul consolidamento delle basi delle sue tecniche con la lancia, esercitandosi con le strane forme ed esercizi che Shal gli aveva insegnato.
Se avesse incontrato la Tribolazione ora, non aveva dubbi che i suoi potenti colpi con la lancia avrebbero aperto grossi buchi nel suo corpo, anche senza la sua magia esageratamente potente.
In termini di produttività delle abilità magiche, queste settimane furono impiegate per lo più concentrandosi su Palla di Fuoco, cercando di farla salire fino al punto di poterla comparare con Radici Perforanti. Tuttavia, sembrava che non sarebbe accaduto ancora per molto. Piuttosto Randidly ora sperava di poter ricevere un sentiero della Palla di Fuoco e ottenere altri incantesimi di fuoco potenti, con un potenziale maggiore, su cui potersi concentrare.
Aveva in effetti la possibilità di andare a controllare se c'erano abilità che poteva apprendere dalle Sfide delle Abilità, ma finché percorreva il sentiero dell'Apprendista da solo, era cauto nello spendere i PA per imparare qualcosa che avrebbe potuto ottenere da sé.
Ciò che stava rallentando il suo progresso significativamente era... tutto il resto. Randidly era razionalmente consapevole del fatto che il suo atteggiamento andava peggiorando. Si sforzava, ma falliva nel tentativo raffinare i frammenti di energia in versioni più forti che gli permettessero di scoprire il livello successivo di pozioni.
Dal loro litigio della settimana precedente, Randidly non si preoccupava più di seguire le lezioni di Lyra riguardo il controllo del mana e lei non si era preoccupata di andare a chiederglielo. Sembravano entrambi d'accordo, almeno su questo, e per qualche ragione ciò infastidiva Randidly anche più del litigio stesso.
Riusciva a percepire il mana freddo e l’energia calda che gli scorrevano dentro, che gli davano forza, che venivano usati per diverse abilità. Però non riusciva a... Influenzarlo in alcun modo e Randidly non sapeva il perché. Per lui era come provare ad influenzare il flusso del sangue. Sì, riusciva a sentire il battito del cuore e il sangue scorrergli dentro. Ciò non significava che poteva in qualche modo interagire col sangue per controllarlo.
Queste frustrazioni e l'assenza della Tribolazione sembrarono davvero svuotare di ogni efficacia il suo allenamento con le abilità. Proprio non erano cresciute, come invece erano solite fare. Bisognava cambiare qualcosa.
Sospirando, Randidly tornò al presente e si alzò in piedi. Aveva aspettato abbastanza a lungo e adesso era abbastanza sicuro della sua teoria. Era ora di parlare col Consiglio.
****
Nonostante Donny fosse formalmente il Capo, Donnyton era sostanzialmente mandata avanti da tre persone: Daniel, Regina Northwind e la signora Hamilton. A dire il vero, anche se guidava i PNC, la signora Hamilton era la più influente grazie al gran numero di persone che avevano scelto di non prendere una classe per il momento, o per sempre. Lei controllava l'accesso al caffè, alle vasche da bagno, al sapone, alle pozioni prodotte in massa e al cibo.
Inutile dirlo, solitamente era lei ad avere l’ultima parola.
Ogni notte, i tre si incontravano per discutere la direzione che la città stava prendendo, le risorse di cui avevano bisogno e quale sarebbe stato il grande progetto per l'indomani. C'era un invito permanente per Donny e Sam che si facevano vivi occasionalmente, ma erano fondamentalmente assenti. Dozer e Decklan non erano interessati e preferivano passare le notti ad allenarsi.
Non invitavano neanche Randidly, ma lui immaginò che più o meno fosse perché aveva reso piuttosto chiaro il fatto di non voler essere coinvolto nei piccoli dettagli.
Perciò quando Randidly si presentò, trascinando un Donny confuso, i tre furono molto sorpresi.
Si lanciarono nervosamente occhiate prima l'un l'altro e poi al lussuoso piatto di cucciolo di ghiottone, con erbe appena raccolte per contorno. La nuova miscela di caffè alla moda riempiva le loro tazze.
Tra tutti, Regina si riprese per prima. “Ah, Ghosthound. È carino da parte tua unirti a noi. Desideri un po' di-"
"No, e taglierò corto." L'espressione di Randidly era cupa. "Ho rimandato per qualche tempo, ma credo che sia necessario fare qualcosa. Guiderò la carovana verso sud, per raccogliere altri rifugiati a Franksburg."
Il gruppo batté le palpebre.
"Ma che ne sarà della tribolazione," frignò Daniel.
Randidly fece una smorfia. "È questo il punto. Io... credo che non verrà finché sarò qui. Infatti, sospetto che in primo luogo sia stata questa la ragione per cui ho scoperto l'altra tribolazione..."
Dopo aver immaginato per diversi secondi il gatto ferito che l'aveva portato dalla Sfinge, Randidly scosse la testa. Aveva supposto che fosse morto o che fosse stato mangiato dalla Sfinge, ma non aveva mai visto nessuna prova...
"Comunque, non possiamo restare costantemente all'erta per sempre. Sospetto... che sia una varietà diversa di tribolazione rispetto a quella affrontata dall'altro villaggio, ma non meno pericolosa. Solo meno aggressiva. Per il viaggio, penso che Alana, Clarissa e Devan mi basteranno."
I tre rimasero in silenzio. Non perché fossero delle cattive scelte... ma perché le scelte erano alcuni dei pochi già selezionati e presi in considerazione da loro per essere mandati a sud. Aveva monitorato le loro conversazioni...? Non che ci fosse nulla da nascondere, ma...
Nel frattempo, Randidly scelse quei tre semplicemente perché aveva senso. Devan era stato il primo a completare con successo il sistema del mentore con Donny ed era il cavaliere di livello più alto, a parte Donny. La sua squadra, che lo avrebbe accompagnato, era 16a in classifica al momento. Alana ovviamente conosceva la strada e sarebbe stata una buona guida nell'area, mentre la magia di Clarissa sarebbe tornata utile, come anche esporla al pericolo, dal quale era stata finora isolata a causa della struttura delle loro squadre.
Avrebbero potuto portare una delle squadre minori come manodopera e sarebbero stati in grado di tenere testa praticamente a tutto ciò che Randidly aveva visto finora.
Inoltre, sarebbero tornati in un'area ricoperta dalla Zona Principianti. Portarne altri sarebbe stata un'esagerazione.
"Sono felice di vedere che siete d'accordo," Randidly grugnì e li lasciò.
Donny, sentendosi in imbarazzo, si mise seduto e cominciò a mangiare.
"Allora," chiese, parlando con la bocca piena, "Di che stavate parlando, ragazzi? Wow, che buono!".





