---
title: Capitolo 97
pubDate: 2024-05-14T09:27:29.239Z
tags:
    - lrg
---

Dopo il suo primo successo cinematografico, la carriera di Lyra esplose. Nonostante non ripetesse sempre le recensioni da sogno che aveva ricevuto per la sua prima performance e ci fossero degli errori qua e là nel suo lavoro da attrice, sembrava non perdere mai quella scintilla che catturava gli sguardi, quel fattore chiave.
A quindici anni, una famosa testata scandalistica la definiva la più attraente tra le giovani attrici nascenti. A causa di ciò, fu invitata per un servizio fotografico in cui acconciatori e truccatori cambiarono completamente il suo aspetto.
Da professionista consumata, Lyra non fece una piega e non disse nulla mentre prestava attenzione al modo in cui la sessualizzavano. Si accorse dei vestiti scelti e delle pose che le fecero assumere nelle foto.
Più tardi, da sola nella sua stanza, fece del suo meglio per replicare quell'acconciatura e quel trucco, facendo un lavoro eccellente. Poi si guardò di nuovo, voltandosi lentamente avanti e indietro, esaminandosi da ogni angolazione.
Entrambi i suoi genitori le avevano mandato dei messaggi di congratulazioni, ma non avevano telefonato. Dopotutto, sapevano quanto fosse impegnata. Sarebbero stati elettrizzati all'idea di vederla alla prima di Hollywood del suo prossimo film.
"Sono bellissima" disse Lyra, e sapeva che era vero. Lo sentiva ovunque. Persino i suoi stessi occhi non potevano evitare di notare la sua pelle liscia, i suoi tratti simmetrici. Ma sentire quelle parole ad alta voce l'aveva stancata incredibilmente.
Il giorno seguente, Lyra chiese al suo agente di cancellare tutti i suoi appuntamenti e parlò con un’amica delle medie che aveva gli agganci giusti. Lyra aveva fatto comprare alla sua amica della cocaina e gliel'aveva fatta portare a casa sua.
Dopo aver sniffato, Lyra si spostò per sedersi davanti allo specchio, mentre la sua amica faceva ripetutamente la ruota sul tappeto morbido di Lyra, ridendo all'infinito.
"Sono bellissima," sussurrò Lyra al suo riflesso, mentre nell'intera stanza risuonavano le sue parole. Poi sorrise, perché non c'era tristezza in questo momento. C'era solo gioia che saliva e saliva e saliva. Il suo corpo era morbido e curvo e Lyra si lasciò ondeggiare nella sedia, apprezzando il modo formidabile in cui il suo corpo riusciva a muoversi.
Anche quando la sua amica cominciò a cucinare freneticamente, Lyra rimase davanti a quello specchio. Rimase lì seduta per ora, prestando attenzione a sé stessa, sperando in un cambiamento.
Il cambiamento arrivò, ovviamente, e fu esattamente come temeva. La botta passò. I suoi occhi pesanti tornarono a guardarla, spenti e fuori fuoco. Non era bellissima. Non lo era mai stata.
Lyra si sbarazzò del resto della cocaina, vendette il suo attico e non parlò mai più con quell'amica. Si tuffò nella recitazione, alla ricerca di una risposta. Forse si era sbagliata. Forse non era lei, ma i ruoli. Forse lei era solo un canale per la bellezza.
Ma anche questo sembrava sbagliato. Si trattava certamente di lei e degli altri come lei. Ma le sembrava di non riuscire a vederlo, quel fattore che prendeva la simmetria del suo viso e la rendeva irresistibile. Era solo una sacca di pelle ripiena di sangue, proprio come chiunque altro.
Sei mesi prima che il sistema piombasse sul mondo, in occasione del suo diciassettesimo compleanno, Lyra ricevette una telefonata per prendere parte ad un film d'azione il cui budget era il doppio del film più costoso in cui fosse mai comparsa. E Lyra disse di sì, non per i soldi, ma perché nel film sarebbe comparsa anche Vivian Plath, che, secondo il parere di tutto il pianeta, era la donna più bella del mondo.
****
Randidly si fece avanti, schivando le illusioni dello Yeti che continuavano a formarsi attorno a lui. Cercavano di distrarlo e rallentarlo e si formavano continuamente sul suo cammino, ma non erano abbastanza forti o veloci da riuscire ad incastrarlo e trattenerlo.
Tuttavia, erano fastidiose e continuavano a provare diversi stratagemmi per portarlo nella direzione sbagliata. Ma per fortuna l'abilità Navigatore di Randidly lo guidava verso nord, tenendolo alla larga da qualsiasi strada sbagliata.
Sarebbe diventato un po' più difficile avvicinandosi a Donnyton, perché non sarebbe più riuscito a correre dritto verso nord. Ma col volere del fato avrebbe riconosciuto la zona in cui si sarebbe trovato in quel momento.
Ciò che complicava le cose era il fatto che, lentamente ma inesorabilmente, sembrava che Kim-Lath riuscisse a creare sempre più illusioni di Lyra insieme alle illusioni dello Yeti. Sembrava che stesse diventando più forte. Ma forse era perché Randidly si stava avvicinando alla sua zona, quindi aveva più potere qui.
Poi però accadde qualcosa che fece rallentare Randidly per poi farlo fermare, portandosi una pozione di energia alla bocca: le illusioni erano scomparse. Era solo.
Randidly bevve la pozione, poi cominciò a correre di nuovo. Aveva viaggiato per circa un'ora ed era a circa metà strada da Donnyton. La sua velocità sullo scatto era qualcosa che solo un'automobile avrebbe potuto imitare nei giorni prima del sistema.
Sentendosi turbato dall'improvvisa assenza di illusioni, Randidly aumentò la velocità, correndo verso nord. Non era sicuro del perché, ma sapeva che se il villaggio avesse affrontato un problema, Lyra l'avrebbe scoperto. In tutte le loro interazioni, anche quando era stata superficiale e dispettosa, si era dimostrata allo stesso tempo estremamente competente.
Aveva viaggiato con lui solo dopo aver sviluppato l'abilità Teletrasporto. Poi, quando era stata inutile contro il millepiedi, Randidly scommise che si sarebbe allenata ostinatamente, finché i suoi uccelli di mana sarebbero stati in grado di attraversare praticamente qualsiasi cosa. E poi aveva cominciato a creare oggetti più grandi in cui canalizzare il suo potere.
Agli occhi di Randidly, Lyra era sempre sembrata il tipo di persona che non amava ammetterlo, ma si dava da fare in maniera ossessiva. Ed esaminando i propri ricordi, Randidly non riusciva davvero ad individuare il momento in cui aveva avuto quell'impressione.
Forse era il modo in cui ti guardava negli occhi, diretta e con aria di sfida. Come se ti sfidasse a sottovalutarla. Forse c'era proprio una connessione tra loro, ecco perché nonostante lei sembrasse così giovane...
Ma Randidly scosse la testa, allontanando quei pensieri. Se ne sarebbe occupato dopo.
Attivando Fretta e Potenziamento, senza preoccuparsi di conservare una riserva di Energia ora che le illusioni non c'erano più, Randidly cominciò a sfocarsi, correndo in avanti, sperando di arrivare in tempo.
*****
"Hai perso," sussurrò Kim-Lath, utilizzando la sua voce vuota. "È stato carino da parte tua, costringermi a spostarmi prima di aver fatto tutti i preparativi che volevo, ma... Lo Spirito del Villaggio è quasi morto e quando diventerà parte di me... mi evolverò ancora. Con un intero dungeon di guerrieri addestrati dal tuo prezioso Ghosthound, chi potrà fermarmi così presto, in questa Zona? Io regnerò e mi preparerò per il prossimo passo."
Lyra se ne stava lì, con gli occhi chiusi e un'espressione assorta sul viso.
Questo non sembrava fare piacere a Kim-Lath che parlò di nuovo, questa volta usando la voce di Randidly. "Hai paura? Sei pronta a morire?".
"Sì e sì..." sussurrò Lyra, con gli occhi ancora chiusi, ascoltando solo per metà. Perché nella sua testa stava ancora rivedendo i suoi ricordi, trascinata dal tempo.
*****
Vivian era bella, certo, ma era chiusa di mente e meschina, sempre alla ricerca dell'opportunità per lanciarsi sotto i riflettori e fare commenti maligni su Lyra con il cast.
Sembrava tutto così vuoto. Non c'era bellezza nell'atteggiarsi, nel gareggiare per ottenere influenza. C'era semplicemente una strana ossessione, come se fosse l'unica cosa che facesse andare avanti Vivian. Era anche brava a farlo, Lyra non poteva negarlo, ma la sua competenza in un campo così inutile non fu d'aiuto per l'umore irrequieto di Lyra. Qui non c'erano risposte.
Il suo "interesse amoroso" sembrava molto interessato a lei e non in modo professionale. Le sue mani si soffermavano sempre un po' più del dovuto durante le scene e le guardava molto chiaramente il culo quando si allontanava da lui.
In modo clinico, ne traeva una piccola soddisfazione e riusciva a distrarsi dai giochetti estenuanti di Vivian. Dopotutto, lei lavorava duramente, ogni giorno, per coltivare il fisico che aveva. Dieta ed esercizio e ancora esercizio e integratori...
Ma ciò non era affascinante o bello. Era solo...
Era come se si stesse riprendendo da uno stato di incoscienza molto lungo, a causa dei suoi genitori abbagliati che erano sempre a qualche festa, a parlare di quanto erano fieri di Lyra, godendosi la loro fetta immaginaria della torta.
Stranamente, Lyra si ritrovò a passare più tempo con uno degli uomini che lavoravano come microfonisti, attratta dal suo temperamento equilibrato e dal relativo disinteresse nel corteggiarla perché era nel mondo del cinema, un uomo brizzolato chiamato signor Hoss, e riuscì a sopportare gli effetti speciali esagerati e il copione sopra le righe. Ma Lyra si domandava se avrebbe mai recitato di nuovo in un film. Cominciavano a sembrare così vuoti, visti dall'interno.
Non poteva eliminare la recitazione dal suo sistema, non ora, non dopo così tanto tempo. Le sue relazioni erano una serie di maschere che avevano in comune una cosa sola. Il fatto è che lei era bella da guardare.
Ma non sapeva cosa ci fosse sotto le maschere. Sebbene in maniera perversa, Lyra aveva cominciato a sperare che ciò che c'era sotto le maschere non fosse così bello in fin dei conti.
Poi arrivò il sistema.
Con distacco, guardò il suo interesse amoroso, che le aveva fissato il culo con tanto desiderio, farsi strappare le budella da tre ghiottoni. Sam Hoss aveva trascinato via lei e i vicini Kal, Vivian ed Ellaine ed era riuscito a farli salire tutti sul camioncino. Uscirono da lì, sperando di trovare un pizzico di sanità mentale.
Lyra lesse attentamente le notifiche. Non aveva mai provato nessun gioco, ma ne riconobbe alcune caratteristiche nelle notifiche e la cosa era estremamente strana. Il giorno successivo, ancora in corsa, si erano schiantati e in seguito erano stati salvati dall'uomo che le avrebbe cambiato la vita, nonostante Lyra non avesse notato niente di particolare in lui in quel momento.
Solo più tardi, sotto consiglio di Randidly, Sam guidò verso quella piccola vallata, con i ragazzini che bisticciavano e la capanna deserta.
Poi, una notte, contro il consiglio di Sam di rimanere nascosti visto che le loro identità potevano causare problemi, Lyra si allontanò e vide una figura solitaria in piedi su un troncone, nelle tenebre. Si era fatta avanti silenziosamente per guardare meglio il tipo strambo che stava sollevando le mani sopra la testa.
Poi, altrettanto lentamente, le abbassò, indicando un albero dall'altra parte della radura. Un dardo di energia blu schizzò in avanti, schiantandosi contro l'albero e bruciando parte della corteccia. Il dardo di energia accecante rimase impresso nei suoi occhi spalancati, inciso per sempre sulle sue retine.
Spuntò una notifica.
> Congratulazioni! Hai sbloccato il Sentiero dello Stupore 0/10. Nonostante sia un sentiero strano, i tuoi piedi fremono e nel tuo cuore sai che questo è il tuo destino.
Ovviamente, quella sagoma era Randidly.
Nel corso del giorno seguente, Sam aveva insegnato loro quel poco che avevano appreso sulle abilità da Randidly e Lyra si era allontanata nei boschi per fare pratica senza sosta, facendo salire le abilità Forma Fisica, Danza, Canto e Recitazione abbastanza da poter finire il Sentiero con i suoi PS. Poi ricevette un'altra notifica.
> Congratulazioni! Hai completato il Sentiero dello Stupore! Nonostante i tuoi occhi vedano, ancor di più il tuo cuore brama. Mentre continui ad arrampicarti, seguendo il tuo sentiero, trovi solo altre meraviglie che ti attirano più in profondità. Cammini rapidamente nella notte che si incupisce, senza paura dei suoi misteri. Hai appreso l'abilità Occhi dello Stupore Lv 1. Mana +50, Rigenerazione di Mana +5. Saggezza +10.
Occhi dello Stupore Lv 1: Vedi la verità e la bellezza in tutte le cose. Con l'aumentare del Livello dell'Abilità, il tuo sguardo si farà più acuto.
Lyra tornò al campo e notò di poter vedere delle aure attorno alle persone adesso. Dei colori tenui intorno a loro. Quello di Sam era un viola vivo, Vivian era giallo mostarda, Kal rosa ed Ellaine color malva.
Poi cercò Randidly ancora una volta e mentre lo guardava produrre dei grandi globi che esplodevano con forza, aprì i suoi Occhi dello Stupore. Aveva esitato a lungo, spaventata di ciò che avrebbe visto, ma non avrebbe dovuto. AI suoi occhi, lui brillava del colore dello smeraldo, un verde vivo come quello di una foresta. L'aura attorno a lui pulsava, rimpicciolendosi visibilmente quando usava la magia, ma nel frattempo sembrava farsi più intensa nel nucleo.
Era verde foresta, con lampi di verde chiaro, il colore dell'erba calda d'estate, e anche dorati, come lo sguardo di una bestia selvatica. Pulsava regolarmente come un battito cardiaco e sembrava prendere vita sotto il suo sguardo. Guardandolo più direttamente, vide le dozzine di strane formazioni all'interno dell'aura, forme strane che scorrevano grazie all'energia. Erano ipnotiche e complesse, ma Lyra non ne aveva mai abbastanza. Per qualche ragione, sentiva fortemente che queste forme erano lui, raccontato in dozzine di piccole verità sul suo conto.
Fluivano insieme, ininterrotte e molteplici e infinite, riversandosi armoniosamente ciascuna nella seguente.
Era... bellissimo. Le tolse il respiro.
Nonostante quel giovane fosse piuttosto semplice per gli standard di Hollywood, il suo sguardo era diretto e forte, e risplendeva di un'aura che ammaliò Lyra per tutta la notte.
Il giorno seguente, quando lui l'aveva sorpresa andando al loro campo per parlare con Sam, lei aveva sparato stupidamente la prima cosa che le era venuta in mente.
"...sembravano fuochi d'artificio."
"Eh?" L'uomo che si sarebbe rivelato Ghosthound la guardò, apparentemente sorpreso di trovarla lì.
Lyra fece dei gesti imbarazzati, per la prima volta nella sua vita senza parole. Dopotutto, non era per niente sicura del genere di maschera che avrebbe dovuto indossare davanti a quest'uomo strano che ai suoi occhi bruciava di verde smeraldo.
"Fuochi d'artificio. Stavi facendo delle magie prima, giusto?" disse Lyra, immaginando il modo in cui la sua aura si raccoglieva ed esplodeva per produrre gli incantesimi che aveva prodotto. Poi si guardò le mani. Si era sfinita per completare il Sentiero del Principiante e aveva guadagnato l'abilità Dardo di Mana, ma la sua aura era incolore ai suoi occhi. Ed estremamente piccola. "Il mio non ha per niente quell'aspetto."
Per dimostrarlo, Lyra sparò il suo patetico Dardo di Mana, colpendo un albero vicino.
"Il tuo livello di abilità è solo basso. Aumentando quello e la tua Intelligenza, diventerà più forte e luminoso" rispose Randidly, la sua voce brusca. Lyra annuì, facendo del suo meglio per nascondere il rossore imbarazzato nell'ombra del suo cappuccio.
Questo stronzo...!
****
Nel presente, Lyra aprì gli occhi. Raccogliendo la sua energia, cominciò a condensare la sua mossa più potente, sfruttando la sfuggente energia viola nel suo petto, ripulendo la riserva del suo corpo.
La loro relazione andava avanti così, con Lyra che si dava da fare ogni ora del giorno per impressionare questo bell'uomo color smeraldo e con Randidly che la fissava con uno sguardo mite, come se qualunque cosa lei riuscisse a fare, qualunque incantesimo o trucco imparasse facendo pratica incessantemente, fosse appena sufficiente a farsi notare da lui.
Anche dopo aver capito che quelle forme che vedeva erano le abilità che lui poteva utilizzare e dopo aver iniziato a provare ad imitarle, creandone di proprie, raggiungendo risultati affascinanti, non sapeva come parlargliene. Il suo sguardo la uccideva, riempiendola di agitazione.
Imparò subito che quello sguardo mite era soltanto il modo in cui si rapportava con le persone, ma ciò faceva solo impazzire di più Lyra che inventava soprannomi beffardi, lo punzecchiava e lo prendeva in giro sperando in qualcosa. Qualche cambiamento in quello sguardo mite, qualche prova del fatto che non stava lavorando così instancabilmente ogni giorno e ogni notte per niente.
Sperando in qualche segno del fatto che lui la vedesse diversamente rispetto agli altri.
Per qualche segno del fatto che lei era...
Scuotendo la testa con un sorriso insolitamente triste, Lyra immaginò Randidly nel giorno in cui era partito. Mentre lui diventava più forte, l'influenza della sua aura faceva lo stesso, diventando più grande e varia, assumendo l'aspetto di tutte le sue scelte, i suoi sentieri e le sue abilità.
Inoltre, Randidly aveva ottenuto il bellissimo cuore pulsante di energia viola dalla battaglia contro la sfinge. Era simile alle strane vene di energia che gli altri ricevevano quando ottenevano una classe, ma il suo era diverso, in un modo che Lyra non riusciva a capire. Mentre gli altri avevano dei piccoli vasi affluenti che gli scorrevano attraverso, in qualche modo inquinati, Randidly aveva una sorgente pura.
Aprendo gli occhi, Lyra guardò la sua abilità più potente.
Un uomo, quasi 20 centimetri più alto di lei e fatto di mana, era lì in piedi con una lancia in mano. La costruzione di mana la stava fissando. Lyra, in grado a malapena di reggersi in piedi, annuì semplicemente.
La figura si voltò e si lanciò alla carica con la sua lancia.
Il mondo sembrò esplodere in un'onda d'urto, ma trovandosi dietro la figura, Lyra non sentì nulla. La barriera che circondava Kilm-Lath si frantumò, la lancia a malapena rallentata. Si precipitò in avanti, mentre gli occhi di Kim-Lath si spalancavano per lo stupore, e la lancia affondò nella sua carne, aprendo un buco enorme nella tribolazione.
Davanti ai suoi stessi occhi, la creatura sembrò sgonfiarsi, perdendo energia.
Il lanciere sollevò la lancia ancora una volta, ma poi scomparve poiché tutto il potere in Lyra si era consumato. La ragazza si portò una pozione di mana alle labbra, ma non riuscì a sostenere lo sforzo e la bottiglia cadde per terra, andando in frantumi.
Si concesse un sorrisetto: Randidly si sarebbe incazzato. Per essere un uomo, era stranamente protettivo verso i suoi oggetti di vetro. Poi cadde anche lei, senza più forza nel corpo.
Non che la pozione avrebbe risolto qualcosa, la risorsa che Lyra aveva impiegato era molto più vitale del mana. Era quell'energia viola in cui Randidly sembrava nuotare. Ma al contrario di lui, Lyra non ne aveva una sorgente nel petto. Ne aveva solo una piccola quantità che riusciva a raccogliere lentamente nel tempo.
Crollando, desiderò profondamente una possibilità di rivedere Randidly. Aveva detto la verità a Kim-Lath: era pronta a morire per proteggere il villaggio tirato su da Randidly. E aveva paura che, nonostante ciò, non avrebbe mai saputo che faccia avrebbe avuto lui quando l'avrebbe scoperto.
Quello sguardo mite, sebbene intenso, avrebbe finalmente vacillato...?
Con tutta la sua volontà, Lyra aprì gli Occhi dello Stupore, fissando un punto davanti a sé.
Poi il suo sguardò mise a fuoco, i suoi occhi brillarono.
Allora cominciò a strisciare in avanti, mentre il suo corpo moriva lentamente.
****
 Nul si mise seduto, recuperando un po' di colore. "L'ha... l'ha fatto davvero. La tribolazione sta morendo! Ora, posso-"
Poi però Nul strillò e si rigirò sul fianco, contorcendosi avanti e indietro, come nel bel mezzo di una crisi epilettica.
Sam lo guardò a bocca aperta.
Che cazzo stava succedendo?!?!
