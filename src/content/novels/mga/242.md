---
title: Capitolo 242 - Data dell'Incontro
pubDate: 2024-06-01T16:13:16.365Z
tags:
    - mga
---
                
capitolo regolare
38 Capitoli in coda, 0/3€ Donazione
-Schadenfreude


Oggi era un grande giorno per la Scuola del Drago Azzurro.


Quasi tutti i discepoli che erano andati fuori a coltivare erano tornati nell'accademia perché un giovane senza nome appena entrato nella zona principale aveva sfidato il discepolo numero uno della Scuola del Drago Azzurro, Gong Luyun, e aveva anche prefissato una battaglia all'ultimo sangue che si sarebbe svolta proprio quel giorno.


Normalmente un ragazzo del genere non sarebbe stato considerato da Gong Luyun, né notato dagli Anziani e dai discepoli della Scuola del Drago Azzurro.


Tuttavia quel ragazzo era diventato il diretto discepolo del solo Sciamano della Scuola del Drago Azzurro, Zhuge Liuyun.


Inoltre, oltre sei mesi fa, quel giovane era riuscito ad uccidere facilmente un esperto dell'Origin realm una coltivazione superiore alla sua di quattro livelli. Il suo nome era Chu Feng.


Prima era un ragazzo sconosciuto ed era stato lo zimbello dell'accademia, ora era diventato il genio rinomato in tutta la Scuola del Drago Azzurro. Quasi nessuno osava più mancargli di rispetto.


Erano passati sei mesi e nessuno sapeva a che stadio fosse arrivato. Comunque era evidente che ormai Chu Feng fosse una persona notevole. Alcuni pensavano perfino che il risultato sarebbe stato imprevedibile.


Dopotutto Gong Luyun aveva detto che, finché Chu Feng fosse riuscito a bloccare tre colpi, avrebbe perso. Nonostante Gong Luyun fosse davvero potente e famoso tra le varie scuole di secondo livello, le abilità di Chu Feng erano davvero speciali e le sue capacità combattive superavano ogni immaginazione. Così molti pensavano che il ragazzo avrebbe potuto bloccare tre colpi se ce l'avesse messa tutta.


L'incontro aveva destato l'interesse di tutti nella Scuola del Drago Azzurro e, per far sì che molte più persone potessero vedere la battaglia, i superiori dell'accademia avevano ordinato di creare un'enorme arena tra le montagne del territorio della Scuola del Drago Azzurro.


Avevano iniziato a costruirla sei mesi prima. Poteva contenere un milione di persone e i posti erano suddivisi nelle sezioni per gli Anziani, in quelle per i discepoli principali e i posti per gli allievi della corte interna ed esterna. In pratica tutti i membri della Scuola del Drago Azzurro avrebbero potuto assistere comodamente all'incontro prefissato.


"Non avrei mai pensato che una battaglia che sembrava così insignificante potesse sollevare un tale trambusto."


"Oh... A giudicare dalle espressioni entusiaste dei discepoli forse è una cosa positiva."


"Lo spero. Comunque non sarebbe un bene se Gong Luyun o Chu Feng morissero."


"Quando si arriverà ad un punto critico credo che interverrà il caposcuola. Dopotutto si è nascosto per così tanti anni ed è l'ora che si mostri. Inoltre se le cose andassero fuori controllo solo lui potrebbe calmare la situazione."


I Sei Protettori erano già seduti e guardavano i fiumi di discepoli nell'arena, sia con emozione che preoccupazione.


Il capo della Scuola del Drago Azzurro era una persona misteriosa. A parte loro e Zhuge Liuyun, quasi nessun altro conosceva la sua identità. Erano sempre stati loro ad occuparsi della scuola e di conseguenza la responsabilità ricadeva su di loro.


"Signori, c'è un'emergenza."


Proprio in quel momento, la porta della sezione degli Anziani si spalancò. Un discepolo principale entrò frettolosamente con un'espressione spaventata.


"Non farti prendere dal panico, cos'è successo? Parla lentamente." I Sei Protettori erano le persone che conducevano la Scuola del Drago Azzurro, erano coltivatori esperti e sicuri delle proprie capacità, così con una semplice frase calmarono il giovane.


"Signori, i capi e i direttori di molte altre scuole si stanno dirigendo verso la Scuola del Drago Azzurro." Disse nervosamente il discepolo principale.


"Quante persone?" Dopo aver sentito queste parole, i Sei Protettori si accigliarono e diventarono perplessi.


"Ci sono molte persone. Le scuole di secondo livello vicine stanno arrivando e, secondo le prime stime, ci sono i membri di oltre venti scuole." Rispose il discepolo.


"Cosa? Andiamo a vedere, presto." I sei esperti iniziarono ad agitarsi. Si affrettarono verso l'entrata della Scuola del Drago Azzurro per indagare su cosa stesse succedendo.


Quando i Sei Protettori arrivarono all'entrata della Scuola del Drago Azzurro, scoprirono con stupore che in effetti c'era un enorme gruppo di persone che si stava dirigendo verso di loro.


Erano uomini da non sottovalutare assolutamente. C'erano più di venti capiscuola insieme ai direttori e ai loro più forti discepoli. Inoltre erano accompagnati da decine di guerrieri al Profound realm.


Quando videro quelle formazioni, perfino i Sei Protettori si spaventarono. Dopotutto la loro forza media era solo al terzo livello del Profound realm. Se quel gruppo avesse avuto degli intenti malvagi, sarebbero stati spacciati.


Ma, non appena li videro, i capiscuola rivolsero dei sorrisi ai Sei Protettori. Questo calmò i sei esperti perché sembrava proprio che queste persone non avessero intenzione di attaccare la Scuola del Drago Azzurro, invece pareva volessero assistere ad un grande evento.


In seguito i Sei Protettori scoprirono che erano venuti per assistere all'incontro tra Gong Luyun e Chu Feng. Ne avevano ricevuto notizia perché, diversi giorni fa, tutti loro avevano ricevuto un invito da parte dell'Anziano Ospite della Scuola del Drago Azzurro, Zhuge Liuyun.


I Sei Protettori erano completamente impreparati. Comunque naturalmente non potevano lasciare alla porta dei personaggi così importanti, così convertirono la sezione degli Anziani dell'arena in quella per gli ospiti.


"Cosa sta facendo Zhuge Liuyun? Ha mandato degli inviti a nome della Scuola del Drago Azzurro senza nemmeno avvertirci." L'anziana signora tra i Sei Protettori era un po' irritata.


"Forse temeva che Gong Luyun si sarebbe rimangiato la parola, così ha invitato i membri di altre scuole per assistere alla battaglia. Dopotutto non importa quanto sia forte Zhuge Liuyun, non può diventare più potente dell'intera città della Tartaruga Nera, dietro di essa c'è perfino Lin Ran. È il capo della Tenuta del Principe Qilin del clan Lin!" Disse sorridendo un altro Anziano.


"L'ho già sentito prima. Se questo vecchio egoista di Zhuge Liuyun può fare tutto questo per Chu Feng, è evidente che ci tenga molto a lui."


"Comunque se Lin Ran proteggerà a tutti i costi Gong Luyun allora sarà tutto inutile. Chi oserebbe offendere Lin Ran nella Provincia Azzurra?"


"Ahh, è vero. Comunque è un piccolo aiuto che Zhuge Liuyun ha dato al suo unico discepolo, no?" I Sei Protettori sospirarono provando un po' di compassione per lo Sciamano.



