---
title: Capitolo 46 - Unirsi nell'Alleanza Wings
pubDate: 2024-05-24T12:13:16.338Z
tags:
    - mga
---


CAPITOLO SPONSORIZZATO, ringraziamo Corvis88 ;) e buona vigilia di natale a tutti!
-Schadenfreude


"Tieni, bevi per tranquillizzarti!" Su Rou porse una tazza di tè profumato a Chu Feng.


"Vi ringrazio Anziana Su Rou, ho davvero sete." Chu Feng accettò il tè e se lo scolò tutto. Ne chiese perfino altro, "Ne avete altro?"


"Sì."


Su Rou riempì più volte la tazza per Chu Feng e lui bevve il suo tè in un solo sorso. Dopo essersi finito l'intera teiera si pulì la bocca con soddisfazione facendo perfino un rutto.


Vedendolo comportarsi in quel modo Su Rou rimase sorpresa, "Non è impaurito nemmeno un po'. Ha solo sete."


Era incredibile che un ragazzo fosse così impavido di fronte ad una situazione simile, quel genere di coraggio e saggezza glielo fece vedere sotto un'altra luce. Più ci pensava e più Su Rou sentiva di aver fatto bene a salvarlo.


"Anziana Su Rou, vi ringrazio per il vostro aiuto oggi. Altrimenti temo che sarei già stato ucciso." Chu Feng si alzò e ringraziò con sincerità.


Immaginava perché lo avesse fatto: voleva trarlo dalla sua parte. Tuttavia in fin dei conti lo aveva salvato, era impossibile non provare gratitudine.


"Non c'è bisogno di ringraziare. Liu Mang era dalla parte del torto, è normale che ti protegga in quanto Anziana della Scuola del Drago Azzurro. Sei comunque un eccellente talento."


Su Rou sorrise dolcemente e poi stese la mano verso Chu Feng, "Dato che conosci già i Tre Stili Tuono allora restituiscimeli, una tecnica marziale del genere non può trapelare all'esterno della scuola."


"Ehh Anziana Su Rou, sarò onesto. Dei Tre Stili Tuono, posso usarne solo due e non ho ancora capito il terzo." Chu Feng tirò fuori i Tre Stili Tuono ma era un po' riluttante a separarsene.


Su Rou prese i Tre Stili Tuono, poi sorrise e disse, "Non te lo nasconderò. A parte il fondatore della scuola, nessuno ha mai capito pienamente il terzo stile, quindi va bene se hai padroneggiato soltanto i primi due."


"Oh?" Sentendo quelle parole Chu Feng divenne contento.


Sentiva che c'era un punto cruciale nel terzo stile che non aveva pienamente compreso ma sentiva che un giorno sarebbe riuscito a farlo. In quel momento sarebbe stata l'unica altra persona a conoscere il terzo stile a parte il Fondatore Drago Azzurro!


In seguito Su Rou chiacchierò un po' con Chu Feng, espresse solo le preoccupazioni di un Anziano nei confronti del suo discepolo e non cercò di trarlo dalla sua parte.


Dopo essere uscito dal padiglione degli anziani, Chu Feng concluse che, sebbene Su Rou sembrasse molto più gentile di Su Mei, era molto più astuta.


"Ohi, finalmente sei uscito." Proprio quando Chu Feng passò oltre la grande porta dell'edificio, sentì una voce dolce.


Vide una figura leggiadra come quella di una farfalla, era la sorella minore di Su Rou, Su Mei.


"Grazie." Chu Feng sorrise. Sapeva che il motivo per cui Su Rou l'aveva aiutato era stato grazie a lei.


"Oh? Non l'avrei detto, ma sembra che tu abbia ancora un cuore ma, se vuoi ringraziarmi, non puoi solo farlo a parole no? Non dovresti esprimerlo più concretamente?"


"Vuoi che ti baci?"


"Smettila!"


"Vuoi che ti abbracci?"


"Piantala!"


"Va bene, farò un sacrificio e ti sposerò."


"Smettila subito!"


Su Mei era rossa per la rabbia, nonostante sapesse che Chu Feng era uno spudorato, non si aspettava una reazione del genere. Così lo ignorò e si girò per andarsene.


Chu Feng scoppiò a ridere, sebbene non osasse stuzzicare Su Rou, poteva divertirsi con questa ragazza.


Chu Feng la raggiunse e disse, "Che ne dici se mi unisco all'Alleanza Wings?"


"Davvero?" Sentendo quelle parole, Su Mei si fermò di colpo e si volse a fissare il ragazzo con uno sguardo raggiante.


"Naturalmente. Sono in debito con voi e prima o poi ricambierò il favore. Questo comunque non conta, è solo per soddisfare il tuo piccolo desiderio."


Chu Feng disse quelle parole con sincerità. Nonostante Su Mei avesse visto il suo potenziale, al momento era praticamente una nullità.


Se non lo avessero salvato sarebbe già morto e Chu Feng non era un ingrato.


All'inizio, quando aveva rifiutato l'invito dei fratelli Drago e Tigre, era preoccupato di esporre il suo dono innato, ma ormai aveva già rivelato la sua forza di fronte a tutti.


Poco prima aveva rifiutato l'invito di Su Mei perché non gli piaceva come lo stava minacciando, però rimaneva il fatto che non aveva comunque alcun modo di proteggere la sua famiglia nella corte interna.


Entrare nell'Alleanza Wings avrebbe portato moltissimi benefici e nessun svantaggio; avrebbe aiutato anche la crescita della sua famiglia Chu.


In più, Chu Feng sentiva che le origini di Su Mei e Su Rou non erano così ordinarie.


Una famiglia in possesso di Tecniche Misteriose non era normale, sarebbe stata paragonabile almeno alla Scuola del Drago Azzurro.


Quindi pensò che le sorelle si trovassero nella scuola per cercare persone potenti da attirare dalla loro parte.


Prima Liu Chengen aveva chiesto a Su Rou perché non fosse diventata un'Anziana della Corte Principale pur avendo una forza del genere.


Era a causa della difficoltà nel trarre dalla propria parte i discepoli principali. Invece la maggior parte dei discepoli della corte interna erano nuovi arrivati, erano facili da persuadere.


Alla fine le due sorelle stavano cercando di aumentare il potere della loro famiglia e Chu Feng aveva deciso di schierarsi dalla loro parte.


"Allora ce l'hai un po' di coscienza." Sentendo il consenso di Chu Feng, Su Mei sorrise con dolcezza, "Guarda caso domani ci sarà una missione per la nostra Alleanza Wings. Partecipa anche tu domani."


"Missione? Che genere di missione richiede la partecipazione di così tante persone?"


Chu Feng era confuso. Vedendo le capacità dei membri dell'Alleanza Wings, ognuno di loro poteva completare una missione di grande difficoltà da soli, perché avrebbero avuto bisogno che partecipasse anche lui?


"Credi che sarà una missione spazzatura come quelle nell'ufficio della scuola? Lasciamelo dire.
L'Alleanza Wings non fa mai missioni del genere. Quelle di cui ci occupiamo sono difficili quanto quelle dei discepoli principali, quindi farai meglio a prepararti."


"In più la ricompensa sarà molto generosa. Questo perché nessuno ci sta dando la missione, ci prenderemo tutti i guadagni." Su Mei disse con serietà.


"Cavolo. Non andremo a fare una rapina, vero?" Chiese Chu Feng sorridendo.


"Idiota. Vieni a trovarmi domani a mezzogiorno. Non indossare l'uniforme della Scuola del Drago Azzurro."


Su Mei diede un foglietto e un distintivo a Chu Feng. Il primo forniva informazioni sul luogo di ritrovo e il secondo era il simbolo dell'Alleanza Wings.



