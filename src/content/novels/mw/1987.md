---
title: Capitolo 1987 – Il Potere di un Demone
pubDate: 2025-12-15T08:37:10.479Z
tags:
    - mw
---


<em>Capitolo sponsorizzato, ringraziamo Matteo!
7 capitoli in coda (1 Matteo + 6 Fabio), 0/5
-Schadenfreude</em>


Nella fornace del Vuoto della Galassia, Lin Ming chiuse gli occhi mentre meditava profondamente. Usò l'intento marziale fuso e cercò di raggiungere il picco delle sue condizioni.


Questa reliquia demoniaca era stata creata usando l'essenza di un fortissimo abissale che il maestro della Strada Asura aveva ucciso in passato. Era molto più formidabile dell'Abissale di cui si era impossessato l'Empireo Primordius e Lin Ming non aveva altra scelta se non fare attenzione.


Lin Ming toccò l'anello spaziale e tirò fuori molti materiali celesti dalle proprietà tenui e miti.


Negli anni aveva radunato numerosi materiali preziosi. Ad esempio, dopo aver ucciso grandi esperti o geni, naturalmente aveva preso tutti i tesori dei loro anelli spaziali.


Anche se le loro risorse erano preziose, i loro effetti non erano degni di nota per Lin Ming visto che il suo fisico era già arrivato ad un livello terrificante. Anche se avesse inghiottito ogni medicinale che possedeva, sarebbe stato quasi impossibile temprare ulteriormente il suo corpo.


Così per molto tempo, a parte quando donava occasionalmente questi medicinali, aveva accumulato il resto.


Ma oggi aveva trovato un modo per usare queste medicine. Il loro succo medicinale poteva essere usato per estrarre il potere della reliquia demoniaca, traendo l'energia tirannica dal suo interno e rendendola più facile da assorbire.


Quando tutte queste medicine spirituali furono gettate nell'inchiostro nero, la loro energia medicinale evaporò lentamente, condensandosi a mezz'aria e formando uno spettacolo meraviglioso.


Per quanto riguardava le medicine stesse, si sciolsero sotto il battesimo della luce stellare. Questo succo sembrò formare un suo mondo. Anche se non ce n'era molto, dava la sensazione di essere vasto come un mare.


Il succo medicinale ribollì. Ondata dopo ondata di efficacia medicinale impattò contro la reliquia demoniaca, come se i patroni celesti la stessero bombardando insieme.


E in quel momento, dall'esterno della fornace del Vuoto della Galassia, anche Chiaro e Inchiostro lo aiutarono a raffinare la reliquia demoniaca.


L'osso nero tremò. Risuonarono dei ruggiti dal suo interno. Sotto l'efficacia medicinale straordinaria e il potere divino emanato dai due vecchi, sotto la luce della fornace del Vuoto della Galassia, la reliquia demoniaca iniziò a sciogliersi poco alla volta.


La reliquia demoniaca si condensò in essenza. Solo per tentare di scioglierla i due vecchi avevano consumato un'enorme quantità di energia.


Passarono due ore. La reliquia demoniaca si era indebolita appena.


Il vasto mare di succo medicinale si era quasi prosciugato a causa della forza dell'osso nero.


Il potere di un Abissale era proprio ricco.


"Non è sufficiente. Ancora un po'!"


Lin Ming si accigliò con determinazione. Perle di sudore colarono dalla sua fronte. Al momento 20% del potere demoniaco era stato separato dalla reliquia e solo divorare questa quantità non sarebbe stato facile per lui. Ma fin dall'inizio aveva già pianificato di rompere i suoi limiti. Se avesse fatto come il piccolo drago nero e avesse divorato potere demoniaco fino a quando non fosse stato pieno, allora non avrebbe potuto potenziare il suo fisico.


"Ragazzo, non credi ancora che sia sufficiente?"


Chiaro gettò un'occhiata verso inchiostro notando la frenesia di Lin Ming. Preoccupazione velò il suo sguardo. Anche se Lin Ming aveva completato la prova con una percentuale del 100%, i due vecchi sapevano bene quanto era grande il suo talento. E quando videro che Lin Ming aveva intenzione di divorare il 25% del potere della reliquia demoniaca in un solo tentativo, iniziarono a temere per la sua incolumità.


Questa era l'essenza lasciata da un abissale forte quanto una Vera Divinità al picco del suo livello!


Lin Ming non sembrò sentire l'avvertimento di Chiaro e Inchiostro. Fissò in silenzio la sostanza nera che ribolliva attorno a lui finché il potere demoniaco non si condensò fino al 30%.


Lin Ming all'improvviso aprì la bocca. Come un grande drago che si abbeverava in un lago, inghiottì tutto il succo nero.


<em>Bang!</em>


Quando entrò in contatto il potere della reliquia, Lin Ming ebbe la sensazione che fossero sorti dieci soli nel suo corpo, minacciando di farlo esplodere.


Sentì una folle sete di sangue.


Uccidere!


Una voce selvaggia risuonò nell'aria, sembrava riecheggiare da un periodo di tempo infinitamente distante. Scavava nel corpo e nell'anima di Lin Ming.


Lin Ming spalancò gli occhi e una luce sinistra e rossa brillò nelle sue pupille...


"Ahh!"


Nel momento in cui Lin Ming fu controllato dal potere della reliquia demoniaca, la luce della fornace del Vuoto della Galassia infilzò il suo corpo come innumerevoli aghi.


Anche se questa forza non era sufficiente a contendere con l'energia demoniaca, diede a Lin Ming un breve momento di quiete e il suo sguardo tornò lucido.


Ruggì verso l'alto. In alto nel suo mare spirituale apparirono nove stelle, i Palazzi del Dao fluttuavano sopra di esse. L'Albero del Dio Blasfemo svettava nel cielo e draghi del fulmine ruggirono in volo. Ogni legge che aveva compreso, ogni potere che aveva ottenuto iniziò ad attivarsi per sopprimere il demone che ruggiva nella sua anima.


Quando questi poteri soppressero il suo spirito, Lin Ming iniziò a vedere delle immagini.


...Era una guerra sconfinata. Ondate di sangue fresco tingevano di rosso il cielo e il terreno era così coperto di cremisi da essere bagnato.


Innumerevoli demoni massacravano e combattevano. Tra di loro, uno sembrava il loro sovrano. Il suo corpo emanava ondate di luce nera sconfinata, ogni raggio si condensava in un drago, invincibile e inarrestabile.


Il mondo si agitò e la scena cambiò. Il vuoto rimbombava mentre grandi tratti di spazio crollavano.


In un mondo abissale nero come la pece, un guerriero Asura impareggiabile, si bagnava di sangue mentre combatteva contro il re demoniaco. Il sovrano mostruoso batteva i piedi, frantumando pianeti. Un suo ruggito faceva crollare soli e lune. Ma anche se questo re demoniaco possedeva un potere del genere, continuava ad indietreggiare sotto l'assalto della lancia nera del guerriero Asura.


Ad ogni passo indietro che faceva, il suo corpo veniva riempito di buchi enormi che non potevano essere guariti. Alla fine la testa del re demoniaco fu trafitta dalla lancia nera.


"...Il Maestro della Strada Asura?! Questi... questi sono parte dei ricordi della reliquia demoniaca?"


Questi ricordi erano troppo caotici, troppo rapidi. Lin Ming non ebbe il tempo di sperimentarli tutti. All'improvviso fu colto da un'ondata di dolore straziante e non poté più concentrarsi su queste memorie.


Potere demoniaco inondava ogni pollice del suo corpo. Squarciava i suoi vasi sanguigni e faceva perfino esplodere i suoi organi!


Gli occhi di Lin Ming si iniettarono di sangue. Strinse i denti, resistendo al dolore.


Questo potere demoniaco un tempo si era scontrato con la forza terrificante del maestro della Strada Asura. Anche se era solo un briciolo, era comunque sufficiente per fare a pezzi un pianeta.


In quel momento Lin Ming stava usando ogni risorsa che aveva a disposizione. Nove stelle apparirono dietro a lui. Gli astri entrarono in risonanza con la luce della fornace del Vuoto della Galassia, sostenendo Lin Ming.


Lin Ming attivò tutti e quattro i Palazzi del Dao e sfruttò il potere del sangue Asura in lui.


<em>Ka ka ka ka ka!</em>


La carne e il sangue di Lin Ming si contorsero. I suoi meridiani erano rinati e i suoi organi si stavano rigenerando.


Il suo fisico era troppo anormale. Anche se il potere demoniaco lo stava devastando, continuava a guarire.


Nel frattempo, il potere delle leggi Asura che aveva compreso si unì alla fornace del Vuoto della Galassia. Combinato con il potere stellare che lo avvolgeva, cercò di sopprimere il violento impatto dell'energia demoniaca.


<em>Rumble rumble rumble!</em>


Il corpo di Lin Ming si era trasformato in un enorme campo di battaglia. La sua pelle si gonfiava e si rinsecchiva, come se fosse percorsa da delle onde.


L'organismo di Lin Ming stava rinascendo e morendo costantemente a causa del potere demoniaco. Era un ciclo incessante.


Lentamente Lin Ming raffinò il potere demoniaco.


Deboli tracce di energia nera si mischiarono al suo sangue, fondendosi con il suo mondo interno e il suo mare spirituale...


All'improvviso gli occhi di Lin Ming divennero rossi come il sangue!


Non sembrava lo sguardo di un uomo, ma quello di una bestia feroce e rabbiosa!


Vedendo questo, Chiaro e Inchiostro sussultarono. Non c'era solo il rischio che il proprio corpo esplodesse dopo aver inghiottito la reliquia demoniaca. C'era perfino la possibilità che il suo mare spirituale venisse spazzato via dalla volontà residua del demone. In tal caso, allora Lin Ming sarebbe impazzito.


<em>Ka ka ka!</em>


Lin Ming strinse i pugni. I suoi denti iniziarono a diventare affilati e seghettati.


Il suo corpo iniziò a squarciarsi. Dalle sue ferite spuntarono dei grossi spuntoni d'osso!


Questi spuntoni erano color nero puro. Assochilometrivano un po' a quelli dell'Empireo Primordius, ma emanavano una debole energia demoniaca, rendendoli ancora più taglienti e terrificanti!


"Questo ragazzo, non ha solo intenzione di raffinare il potere demoniaco, ma anche di fondersi con esso così da poter controllare pienamente il suo potere e ottenere la forza di un demone! Questo..."


"Il potere demoniaco si è già fuso con il suo corpo mortale. Sta iniziando a cambiare la struttura del suo corpo!"


Le pupille di Inchiostro e Chiaro si rimpicciolirono. Quando un praticante di arti marziali si fondeva con le leggi dei 33 Cieli, usava il potere del divino.


E quello degli abissali era il potere demoniaco. Era un tipo di energia che non era compresa nelle leggi dei 33 Cieli.


Lin Ming stava cercando di assimilare questo potere demoniaco e controllarlo!
                                


                                



