---
title: Volume 1 - Capitolo 14
pubDate: 2025-02-27T07:44:20.591Z
tags:
    - overgeared
---


Una volta finito il mio 280esimo pezzo di legno, la mia fame peggiorò e cominciai a sentirmi stordito. Tuttavia, non mi fermai.


'Non mi riconoscerei se mi fermassi adesso.'


Fin dall'infanzia, non ero mai stato bravo in nulla. Non ero intelligente, non ero bello e neanche la mia personalità era granché. Non ero bravo nemmeno negli sport o nell'esercizio fisico in generale. Non avevo alcun talento speciale in nessun campo.


Non avevo abilità, ero molto geloso degli altri e accampavo sempre scuse...


Non si poteva negare che fossi una cattiva rappresentazione della razza umana. Tuttavia, la ragione per cui ero stato in grado di costruire buone amicizie a scuola era la mia perseveranza.


Non ero molto intelligente. Avevo bisogno di studiare molto più degli altri per mantenere una media accettabile. Avevo un brutto carattere. Spesso mettevo su delle farse alla pari di quelle di un politicante. Non ero bravo nell'attività fisica. Durante Educazione Fisica, riuscivo a giocare a calcio con gli altri solo applicandomi diligentemente.


Conoscevo me stesso, perciò ci provavo. Facevo del mio meglio per non arrendermi. Grazie alla mia ostinazione, riuscii ad andare all'università e a farcela sano e salvo persino nell'esercito. Era vero che ero sommerso dai debiti per colpa di Satisfy, ma anche al di fuori riuscivo a malapena a condurre una vita normale.


Comunque, la perseveranza era il mio punto di forza.


“Livello... soldi...”


Ero intrappolato in questa ossessione e non smisi di sollevare l'ascia. Avevo appena tagliato il mio 460esimo pezzo di legno quando all'improvviso, mi apparve una finestra di notifica.


[La statistica Perseveranza è stata creata.]


“Eh?”


Sorprendentemente, si trattava di una nuova statistica. La controllai immediatamente.


[Perseveranza]


Non ti arrendi mai, nemmeno di fronte a un compito difficile. Non ti stancherai facilmente. Il limite di peso degli oggetti in tuo possesso è aumentato. Il senso di sazietà durerà più a lungo.


* Più alto è il valore, maggiore sarà l'effetto.


* I Punti Statistica non possono essere distribuiti a questa statistica.


* Ogni volta che guadagni 10 punti per questa statistica, “Indomabilità” aumenterà di un punto.


“Wow!”


Non mi sarei stancato facilmente, il mio limite di peso sarebbe aumentato e la sazietà sarebbe durata più a lungo! Era davvero fantastico. Per di più, la mia Indomabilità sarebbe aumentata di uno per ogni 10 punti di Tenacia?


'Devo solo essere perseverante per incrementare questa statistica?'


Tornai a spaccare legna, pur covando qualche dubbio.


'Ho mostrato molta più perseveranza cercando di completare la missione di Ashur... perché la statistica Tenacia non è stata creata fino ad ora?'


L'unica risposta che riuscivo a darmi era per la differenza tra una classe di rango normale e una classe di rango leggendario.


'Lo sforzo e le azioni sono le stesse, ma il tasso di crescita di una statistica di classe leggendaria è maggiore rispetto ad una classe normale.'


Una volta scoperti i nuovi benefici della classe leggendaria, dimenticai tutta la fatica e ricominciai a spaccare legna con ancor più determinazione.


<em>Ttaak! Ttaak!</em>


Man mano che i pezzi di legno aumentavano, diventavo sempre più abile nel colpire i ciocchi.


Nonostante colpissi lungo la venatura, la durevolezza dell'ascia diminuiva di un punto ogni 200 pezzi di legno. Tuttavia, da un certo momento in poi, smise di diminuire e accelerai il passo.


Quando arrivai a spaccare 1000 pezzi di legno, avevo quattro punti di Tenacia.


[Non consumi cibo da molto tempo, dunque tutte le statistiche sono state dimezzate. Ora è più facile che tu venga colpito da uno status alterato. Se continui a non nutrirti, la tua salute si deteriorerà gradualmente.]


C'era mancato poco. Rimasi sdraiato a terra senza fiato.


“Pant pant...”


Le ginocchia mi tremavano e mi sentivo le braccia pesanti. Tutto il mio corpo urlava dal dolore, rendendo quasi impossibile muoversi. Nonostante la ricompensa per la mia tenacia, la mia resistenza di livello -3 era ancora scarsa.


Avevo spaccato legna solo per sei ore, ma ero esausto. Mangiai il pane e bevvi l'acqua dal mio inventario e guardai a Est, dove si ergeva la Foresta Grigia.


'Il party per la retata dovrebbe essere arrivato dal Guardiano della Foresta a quest'ora. E' un bene che non mi sia unito alla squadra... Sarei stato solo disonorato se l'avessi fatto.'


Con la mia resistenza di livello -3, non sarei stato nemmeno in grado di essere al passo con gli altri membri del gruppo. Quanto sarebbe stato imbarazzante se fossi morto per sfinimento e non ucciso da un mostro? Scossi la testa, ripensando al mio iniziale tentativo di unirmi a loro.


'A pensarci, non so neanche con che probabilità ci sia di ottenere l'oricalco blu. Il mio piano era troppo semplice quando ho cercato di unirmi alla squadra. Dovrei pensare e agire con più cautela.'


Sentii di essere maturato almeno un po'.


Dopo un po', a stento ripresomi, tornai alla fucina di Smith.


“Ho finito di spaccare la legna. Ne ho fatta più che potevo e sono riuscito a ottenerne 1000 pezzi.”


“Cosa?” sbottò Smith. “Puahahahah! Una schiappa come te ha tagliato 1000 pezzi di legno in sei ore? Non sei solo una schiappa, ma anche un bugiardo! Stai cercando di fregarmi?”


Rise come se fosse divertente, poi mi fissò con rabbia.


“Sei forse bipolare?”


Puntai verso il cortile di Smith. “Non ti sembra un po' troppo inventarsi di aver tagliato 1000 pezzi di legno in sei ore? Se non mi credi, perché non vai a controllare di persona?”


“Non c'è bisogno che me lo dica tu. Se mi imbrogli, ti caccio fuori di qui all'istante.”


Seguii Smith nel cortile. Dopo un po'... Smith rimase a bocca aperta vedendo 1000 pezzi di legno accatastati tutti da una parte.


“C-Come è possibile...? Come può uno come te tagliare 1000 pezzi di legno così in fretta? Sono anche perfetti...! No, il problema non è nel tempo che ci hai messo. Tu non hai abbastanza resistenza per spaccare 1000 pezzi di legno! Dimmelo onestamente! Da dove viene tutta questa legna? Dal deposito di Vans il falegname? O l'hai comprato dal taglialegna che vive sulle montagne? Stupido ragazzo! Ti ho chiesto di tagliarla tu stesso!”


“Cosa? Perché stai cercando di incastrare qualcuno? Questi sono i miei ciocchi!”


“Ridicolo! Non può essere!”


Questo tizio soffriva forse di demenza senile? Perché non mi credeva? Sollevai l'ascia. Smith trasalì e indietreggiò non appena me la vide in mano. Posizionai uno dei ciocchi.


Ttaack!


La mia tecnica come taglialegna era giunta al massimo dopo aver spaccato 1000 pezzi di legno. Non appena l'ascia toccò il legno, si sentì un suono chiaro. Era un suono eccitante, che riecheggiò in tutta la fucina.


Smith si meravigliò a sentirlo e apparve ancor più sorpreso quando vide il ciocco tagliato nettamente a metà. Dopo averlo fissato con sguardo perplesso, annuì e disse, “Pensavo fossi uno dei soliti novellini, ma invece vedo che hai avuto a che fare con la falegnameria per parecchio tempo.”


“No.”


“Allora, sei un taglialegna.”


“No.” Allungai una mano verso Smith, che continuava a dire sciocchezze. “Per prima cosa, dammi la ricompensa.”


“Ehm... Sì. Il lavoro è meglio di quello che mi aspettavo, quindi ti darò più di quello che ti avevo promesso...”


C'era ancora del dubbio negli occhi di Smith, ma tirò fuori 40 monete. In quel momento, la finestra di notifica per il completamento missione mi comunicò che avevo ricevuto 15 punti esperienza. Anche il modo in cui Smith mi guardava cambiò considerevolmente. Prima, mi aveva guardato come se fossi stato uno scarafaggio, e adesso come un cane bastardo per la strada?


Ero fiero di me. Mi ero sentito incapace nelle varie missioni di livello S e SS, quindi completare una missione normale dopo tanto tempo mi diede un senso di soddisfazione. Mentre io mi beavo del successo ottenuto, Smith mi diede una piccozza.


“Se scali la montagna, troverai una miniera. Va' a raccogliere del minerale di ferro da lì!”


“Quanto?”


“Il più possibile!”






[Miniera del minerale di ferro]






Difficoltà: E


Il fabbro Smith è sospettoso nei tuoi confronti.


Continua a guardarti e guardarti, ma non riesce a capire perché tu sia più bravo di lui a spaccare la legna.


Smith ha aumentato considerevolmente la difficoltà dell'incarico per valutarti adeguatamente.


Condizioni di Completamento Missione: 80 pezzi di minerale di ferro.


Ricompensa Missione: Affinità con Smith +30, Esperienza +55, 20 pezzi di bronzo.


Fallimento Missione: Affinità con Smith -30.


55 punti esperienza! Se completassi la missione, crescerei di tre livelli in una volta sola e finalmente mi libererei del livello negativo. Ero felice.


No, aspetta. 'Altri cominciano dal livello 1 e io sono contento di raggiungere il livello 0...'


Mi sentii strano quando accettai la missione.


“Ora vado.”


Misi più forza nella mano che reggeva la piccozza. Avevo un'importantissima abilità passiva che era la comprensione degli oggetti. Se l'avessi sfruttata, avrei portato a termine il lavoro di estrazione senza difficoltà. Lasciai la fucina senza più aspettare. Dirigendomi verso una piccola montagna dietro il villaggio, chiesi ad un bambino che passava.


“Ragazzino, per caso ci sono mostri su quella montagna?”


Aveva forse otto anni? Il bambino col naso gocciolante fece spallucce e rispose, “Me lo stai chiedendo davvero? Come possono esserci mostri su una montagna così vicina a un villaggio? Mio padre dice che i soldati del Lord perlustrano quest'area per la nostra sicurezza. Quindi non c'è bisogno di tremare come un codardo, viaggiatore.”


“C-Codardo? Io?”


Quell'espressione sprezzante e quel tono maligno! Il moccioso chiedeva con urgenza di essere punito. Mentre mi preparavo a strofinargli il mio pugno sulla testa, vidi un uomo grande e grosso, probabilmente il padre del bambino, che si avvicinava. L'uomo guardò me e il ragazzino con uno sguardo di disapprovazione.


“Ragazzo, perché stai qui con quel viandante? Ha una faccia da stupido, non stare a perdere tempo con lui!”


“Sì. Gli ho solo risposto perché sembrava così patetico e frustrato.”


“Ohoh, il mio povero figliolo se l'è vista brutta. A proposito, come ci è arrivato un viandante come quello al nostro villaggio? Il nostro villaggio non è un posto per gente sfaticata.”


“Hai ragione. Ma mi ha fatto una domanda e non volevo essere scortese.”


“Ahahah! Sì, sì. Allora andiamo a mangiare. Tua madre sta aspettando.”


“Sì, padre!”


Il padre e il figlio se ne andarono. Dannazione, ora venivo ignorato persino da un moccioso.


“Questo è troppo.”


Il comportamento dei PNG verso di me era disturbante. Nei primi giorni da principiante di livello da 1 a 10, i PNG non avevano un giudizio positivo degli utenti, ma erano comunque lì per insegnarci e aiutarci a crescere. Tuttavia, mi ignoravano incondizionatamente ora che ero ad un livello negativo. Si irritavano anche solo a guardarmi in faccia.


La mia reputazione poteva anche essere aumentata di 500 per aver scoperto il Raro Libro di Pagma, così come la mia fierezza per aver cambiato classe, ma il livello negativo in sé sembrava avere l'effetto peggiore sull'affinità con i PNG.


“Allora Doran era una persona davvero gentile.”


Preferivo un PNG come Doran, che mi scambiava per qualcuno di alto livello. Mi aveva costretto ad accettare la missione ma almeno non mi aveva ignorato.


“Quando penso a Doran, mi ricordo del suo anello.”


Rimpiangevo ancora la perdita dell'anello di Doran.


Osservai il cielo un momento per dare sollievo alla mia mente. Prima di partire verso le montagne controllai la mia finestra di stato.
                                


                        



