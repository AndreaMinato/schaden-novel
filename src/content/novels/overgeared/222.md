---
title: Capitolo 222
pubDate: 2025-03-12T09:08:35.673Z
tags:
    - overgeared
---


Passò un mese nella realtà e passarono tre mesi in Satisfy.


Nel frattempo, i raccolti di Reidan crescevano bene. I corsi d'acqua scoperti da Piaro fornivano le sostanze nutritive alla terra e gli attrezzi di Grid miglioravano la qualità del suolo.


Il fardello finanziario si alleggerì, dunque non avevano più bisogno di importare cibo a prezzi elevati. Inoltre, anche la vegetazione cominciò a crescere, la polvere gialla si disperse e la salute delle persone migliorò. La vista dei bambini malati che si riprendevano poco a poco portò a tutti le lacrime agli occhi.


“Di tutto questo dobbiamo ringraziare il Duca Grid.”


“Ah! Hai ragione!”


La popolazione aveva sofferto per gli ultimi 10 anni ed era stata sul punto di morire di fame, perciò Grid e i membri di Overgeared erano per loro come angeli mandati dalla Dea Rebecca. La gente si mostrò assolutamente obbediente verso Grid e i membri di Overgeared, loro salvatori.


Erano stati istruiti e addestrati come agricoltori, fabbri, architetti, soldati, ecc. Come risultato, gli abitanti riuscirono a sentirsi realizzati per aver ridato vita alla città con le loro stesse forze. 


Reidan era piena di vitalità.


“Ti sei fatto un giro per le strade ultimamente? Dappertutto si sentono voci che elogiano il Mio Signore.”


“Davvero? Sono stato così occupato che non ho avuto il tempo di uscire.”


In passato, Huroi aveva giurato di servire Grid per ripagare un favore. Ma adesso era diverso. Huroi rispettava Grid, che era maturato enormemente, e gli era leale per quel motivo.


“Sono fiero di te.”


La città fantasma sull'orlo della distruzione ora era tornata ad essere vivace. Grazie ai membri di Overgeared, i mostri non minacciavano più Reidan e un piccolo ma potente esercito stava seguendo l'addestramento di Jude.


Khan stava addestrando dei giovani fabbri, e grazie a Rabbit, la rapidità di sviluppo complessivo di Reidan era aumentata. Euphemina dimostrò il suo valore in molti campi, duplicando abilità architettoniche e da fabbro e tecniche per domare i mostri.


In particolare, Jishuka giocò un ruolo importante come governatrice di Bairan. Insieme ad altri due membri di Overgeared, addestrò i cavalieri e i soldati e continuò a cacciare gli Orchi di Ghiaccio Lucente e ad assaltare il Guardiano della Foresta. Grazie ai suoi sforzi, il deposito della gilda si riempì di diversi minerali e di squame di silfide. Presto, tutti i membri di Overgeared avrebbero avuto un mantello dell'invisibilità.


Chi era la persona che aveva riunito assieme talenti così eccellenti e tante personalità così forti? Non era altri che Grid. Il rispetto di Huroi per Grid aumentava di giorno in giorno.


“C'è ancora molta strada da fare.”


Grid non era soddisfatto della situazione attuale. Reidan era ancora in deficit.


'Abbiamo solo una fucina, caserme e un istituto di alchimia come strutture.'


Il numero di abitanti non stava crescendo. Le tasse non potevano essere aumentate. Anche se produceva cinque oggetti al giorno, non vedeva nessun profitto. Dunque Grid era di cattivo umore. Cosa sarebbe successo se avesse venduto agli utenti i 450 oggetti che aveva realizzato negli ultimi tre mesi invece che impiegarli a Reidan?


'Avrei guadagnato almeno 1,5 miliardi di won, anche se avessi dovuto pagarci le tasse e considerare il prezzo dei materiali...'


Di quei 450 oggetti, non ce n'era nemmeno uno che avesse una classificazione Leggendaria, ma ce n'erano due con classificazione Unica. Comunque, non poteva venderli agli utenti e li usò invece per lavorare. Lauel incoraggiò Grid, che brontolava.


“Non rimuginare sui danni immediati. Grazie agli oggetti che hai creato, l'efficienza in ogni ambito di lavoro è aumentata parecchio, e tutto ti verrà restituito con un profitto maggiore.”


“Lo so.”


Era l'ora di pranzo. A causa della mole di lavoro, Grid mangiò alla fucina, mentre discuteva varie cose con Huroi e Lauel. Dall'altro lato, Khan era occupato ad insegnare ai giovani fabbri.


Lauel fece schioccare la lingua. “Khan diventa più forte ogni giorno. Quando guardo come è migliorata la sua salute, a volte mi chiedo se il deserto di Reidan non giovi davvero alla longevità.”


“Quella è stata l'ispirazione di un momento. Il che mi ricorda, c'è stata una crescita regolare nelle vendite del Rimedio Longevità?”


“Sì, le vendite di questo mese hanno raggiunto 1230 monete d'oro.”


“Non è neppure un quarto della paga di Rabbit.”


Rabbit riceveva un salario di 500 monete d'oro come visconte, ed altre 5300 monete dal salario di amministratore. Quello era il valore 'minimo' stabilito da Rabbit stesso. Anche se aveva promesso la sua lealtà, non avrebbe lavorato per meno di 5300 monete d'oro al mese. Non era un'esagerazione dire che l'attuale deficit di Reidan fosse dovuto a Rabbit.


“Ma non dovremmo prendercela con lui. Il valore di Sir Rabbit non può essere convertito in denaro.”


“Lo so.”


Grazie a Rabbit, Reidan cresceva in fretta. L'aumento degli affari interni era impareggiabile se si guardava alle altre città. In effetti, un PNG identificato come Rabbit, con un'abilità amministrativa di grado S, valeva qualunque prezzo.


<i>'</i>Non agitarti e pensa al futuro.'


Dopo che Reidan si fosse sviluppata a dovere, i vermi giganti sarebbero stati distrutti e l'area occidentale sarebbe stata recuperata. Poi l'avrebbe usata come base per diventare re. Era uno dei suoi obiettivi immediati.


'Poi farò un sacco di soldi.'


Grid sarebbe diventato un magnate. Non voleva soffrire di nuovo per la mancanza di denaro.


<i>Ttang! Ttang!</i>


Mangiò il cibo che era stato coltivato in quei tre mesi, la patata arcobaleno. Non era riuscito ad andare a caccia negli ultimi tempi, per cui il suo livello era fermo a 275, ma non era nervoso perché le sue statistiche crescevano ogni volta che realizzava un oggetto con una classificazione maggiore di Epica.


Grid era un fabbro, dunque poteva far avanzare le sue statistiche anche mentre lavorava nella fucina.






***






La Baronia Butin si trovava al confine orientale dell'Impero Sahariano. Era un'area rurale, la cui sola vista naturale era il mare. Per di più, era un luogo molto tranquillo, dove non spuntavano mai mostri, dunque era estremamente raro che gli utenti vi si recassero.


Tuttavia, il mercante in 3° posizione, Muto, gestiva una piccola compagnia ed era estremamente determinato a commerciare con la Baronia Butin. Forse c'era carenza di utenti, ma era certamente un resort per ricchi PNG e nobili.


“Il Rimedio Longevità?”


Muto si occupava di fornire beni di lusso ai ricchi e ai nobili che visitavano la Baronia Butin. Le sue vendite però erano diminuite improvvisamente, e finalmente aveva identificato la ragione. Guardò la piccola quantità di sabbia nella bottiglietta di vetro e si accigliò.


“Questa sabbia viene venduta come prodotto di lusso sotto il nome di Rimedio Longevità? Il tasso di vendita dei miei prodotti sta calando per colpa di questa cosa?”


Muto aveva visto infiniti oggetti. Come mercante, la sua intuizione era eccellente, perciò non fu difficile per lui vedere che il Rimedio Longevità era in realtà solo semplice sabbia.


“È davvero un'ottima idea.”


A quale mercante era venuta in mente l'idea di commercializzare la sabbia di Reidan come Rimedio Longevità? Muto si meravigliò dopo averne sentito parlare da alcuni PNG della Baronia Butin.


“Questo acume negli affari è quasi al livello di una truffa.”


Doveva esserci un mercante straordinario che si nascondeva a Reidan. Muto ne era sicuro. Cominciò a preoccuparsi di come avrebbe potuto competere con un tale mercante e subito gli venne un'idea.


“Non c'è un immenso deserto che circonda Reidan?”


<i>Ssik.</i>


Muto sorrise con soddisfazione e condusse immediatamente la sua compagnia a Reidan. Ma incontrò delle difficoltà non appena attraversò il confine.


“C-Cos'è questo?”


Le guardie della Compagnia Muto erano oltre il livello 200. Come mercenari assoldati a caro prezzo, protessero perfettamente la compagnia da mostri e banditi. Ma non appena entrarono nel territorio di Reidan, i vermi giganti, i rospi del deserto ed altri potenti mostri divorarono le guardie.


“Q-Questo è pazzesco...!”


Perché i mostri erano così forti? Gli orchi gemelli erano forse i mostri più forti che avesse mai visto, eppure non erano niente rispetto ai mostri occidentali.


“S-Scappate!”


La Compagnia Muto dovette darsela a gambe davanti a quei mostri pazzeschi. Ma Muto comunque non si dimenticò di mettere della sabbia del deserto nella sua borsa.


“Pant pant! Dannazione! Mi sono quasi fatto uccidere!”


Muto tremava, essendo sopravvissuto per un soffio, e tornò alla Baronia Butin. Era disperato, dato che aveva perso metà delle sue guardie nel deserto.


“Devo vendere tutta la sabbia per recuperare almeno in parte le perdite.”


Andò a cercare un mercante PNG. Poi tirò fuori il Rimedio Longevità che aveva fatto con le sabbia di Reidan. Tuttavia, il PNG schioccò la lingua.


“Il Rimedio Longevità è fatto con sabbia raccolta nel centro di Reidan, non con la comune sabbia del deserto. Riconosciamo solo la sabbia proveniente dal Signore di Reidan come Rimedio Longevità, tutto il resto è spazzatura. Non ci sarà più alcuna transazione tra noi in futuro. Non voglio più lavorare con un corrotto come te.”


“...”


Quella era una brutta situazione. Aveva pensato che sarebbe stato facile. Ma il suo avversario gli era già penetrato nel cervello. Muto si sentì frustrato dopo aver perso così tante guardie e clienti per della stupida sabbia.






***






“Aglio.” Shin Youngwoo si scollegò da Satisfy e andò in soggiorno per la cena. Trovò i suoi genitori che pelavano l'aglio e si sedette accanto a loro. “Vi aiuto.”


I genitori di Youngwoo avevano un negozio di ortaggi e l'aglio veniva considerato come un lusso. Dovevano lavorare sodo ogni giorno per potere pelare dell'aglio. In passato, non aveva mai aiutato i suoi genitori, ma ora era diverso.


Era maturato ed era desideroso di aiutarli. Ma loro rifiutarono.


“Youngwoo, non è un periodo difficile con il gioco? Dovresti prenderti un po' di tempo per riposare.”


“Sì. Questo è il nostro lavoro. Youngwoo, tu dovresti mangiare e poi concentrarti di nuovo su Satisfy.”


I suoi genitori avevano respinto l'idea del gioco in passato, ma adesso lo consideravano come il suo posto di lavoro. Youngwoo sentì un profondo senso di gratitudine e si sedette con un sorriso luminoso.


“Voglio aiutare.”


Non era facile, per una persona con poca esperienza, pelare l'aglio. La sua superficie era dura e la pelle era molto sottile. Servivano dei trucchi per staccare al meglio la pelle attaccata alla superficie. Youngwoo non aveva mai avuto grande destrezza, fin da bambino. Fino a che non era entrato nell'esercito, non riusciva neanche ad allacciarsi adeguatamente le scarpe. Normalmente Youngwoo ci metteva un sacco di tempo a spellare un solo aglio, dunque non sarebbe stato di grande aiuto.


I suoi genitori lo sapevano, ma non lo fermarono, visto che il loro figliolo aveva espresso il desiderio di aiutarli.


Poi, dopo un po'.


“Oh, cielo? Youngwoo, da quand'è che sei diventato così abile?”


Sua madre era piena d'ammirazione. Youngwoo tirò via velocemente la pelle dell'aglio come un esperto. La sua velocità era paragonabile a quella dei suoi genitori, che tenevano il negozio d'ortaggi da decenni. Anche suo padre era sorpreso.


“Che succede?”


Youngwoo era ancor più sbalordito dei suoi genitori.


'Incredibile. Perché è diventato così facile pelare l'aglio?'


Sentiva che la sua destrezza era aumentata drasticamente, rispetto al passato. Qual era la ragione? Youngwoo ci pensò su mentre pelava l'aglio. Poi, dopo qualche minuto trovò la risposta.


'È il risultato di azioni ripetute!'


Per creare oggetti era necessaria una mano delicata. Da quando era diventato il Discendente di Pagma, Youngwoo aveva realizzato migliaia di oggetti. Sembrava che la sua destrezza nella realtà fosse aumentata grazie ai ricordi e a quell'esperienza.


'Ne ho sentito parlare al notiziario.'


Una persona si era esercitata ripetutamente nell'arte della spada in Satisfy e le sue abilità erano cresciute anche nella realtà. Era il risultato inevitabile di una pratica ripetuta. Naturalmente, nella realtà l'abilità fisica di una persona era molto più bassa rispetto a Satisfy, dunque era impossibile  realizzare tutte le tecniche. Tuttavia, seguirne alcune non era difficile.


Per la stessa ragione la destrezza di Youngwoo era cresciuta.


“Uhuhuhuh...”


Youngwoo rise di soddisfazione. Era contento al pensiero che se mai avesse trovato un'amante nella realtà, sarebbe riuscito a renderla felice con la sua abilità. In quel momento la leggendaria destrezza di mano che aveva mandato in estasi le donne in Satisfy, fece la sua apparizione nella realtà. 




Traduzione di Martina Procida


Editing di Libusemumei



