---
title: Capitolo 297
pubDate: 2025-03-12T09:08:35.686Z
tags:
    - overgeared
---


“Che succederà?”


Tre uomini sedevano uno accanto all'altro in un salotto spazioso come un parco giochi. Chi erano quelle persone che si godevano del soju[1] freddo e delle zampe di gallina piccanti indossando degli occhiali 3D?


Erano il Presidente del Consiglio di Amministrazione Lim Cheolho, il Direttore Yoon Sangmin e il Team Leader Ashley Tosun. Erano delle figure di rilievo nella compagnia. La ragione per cui quei tre personaggi molto impegnati si fossero riuniti nella villa di Lim Cheolho non era solo un giro di bevute.


Sul grande schermo, il party di Grid avrebbe presto incontrato Elfin Stone. Potevano davvero farcela contro di lui? I tre uomini volevano verificarlo. C'era un dibattito.


“Per sconfiggere Elfin Stone, sono necessari almeno tre guaritori di terzo avanzamento nel party.”


La priorità era di neutralizzare il Campo di Sangue. Ma Elfin Stone impiegava solo 1,8 secondi per dispiegarlo. Era difficile impedire che venisse attivato, per cui andava compensato con una guarigione continua. Un party di otto persone senza guaritori non aveva alcuna speranza di farcela contro Elfin Stone.


Il padre dei vampiri, il Team Leader Ashley, era sicuro di sé.


“Non so cosa sarebbe successo se Huroi fosse sopravvissuto, ma la probabilità che l'attuale party di Grid conduca con successo un assalto contro Elfin Stone è zero.”


Huroi era in grado di massimizzare il potere d'attacco dei membri del party, mantenendo allo stesso tempo l'attenzione dei nemici. Ashley pensava che Grid fosse stato uno stupido a sacrificare qualcuno così importante per il party. Ma Lim Cheolho diede un'opinione diversa. Per prima cosa, il party di Grid sarebbe stato spazzato via se non avessero sacrificato Huroi.


“Inoltre, la forza del Discendente di Pagma è molto superiore rispetto a ciò che si era pianificato in origine. Una delle cinque persone che possono realizzare un miracolo in Satisfy è Grid.”


Grid non era l'unica persona speciale nel party. Jishuka, Peak Sword, Pon, Regas, Faker, Vantner e Zednos. Avevano controlli e sensi eccellenti, dimostrando una forza che andava oltre i concetti di livello e classe.


“Non hanno il potere di sconfiggere Elfin Stone?”


Yoon Sangmin addentò una zampa di gallina e cominciò a congetturare cautamente.


“Sono d'accordo con entrambi. Ma ad essere onesti, non credo che il party di Grid possa farcela in questo raid. L'influenza del Campo di Sangue è troppo forte.”


In passato, Yoon Sangmin aveva maledetto Grid per essere stato stupido e frustrante. Era risentito per il fatto che qualcuno così stupido si fosse appropriato di una delle nove classi leggendarie. Ma ora era diverso. Aveva osservato i cambiamenti e la crescita di Grid durante l'anno, e adesso supportava Grid. Sua moglie non lo sapeva, ma era ormai un membro di punta del fan club di Grid. Tuttavia, persino Yoon Sangmin era scettico riguardo a quell'assalto.


Le labbra di Lim Cheolho, gonfie per le zampe di gallina piccanti, si incurvarono in un sorriso.


“Allora le mie probabilità aumenteranno.”


Esatto. I capi della più grande corporazione del mondo si erano riuniti per scommettere su Grid. Sembrava avessero molto tempo da perdere, ma non era così. Non stavano sprecando tempo guardando Grid. Lui rappresentava un'esistenza speciale. Non volevano perdersi neanche un momento della vita di una persona che stava crescendo grazie a Satisfy.








<p style="text-align: center">***</p>








La ex-quinta-classificata Yura era la miglior ranker donna al mondo, che improvvisamente, quattro mesi prima, aveva perso la sua posizione. Qual era la ragione? Si trattava ancora di una grossa questione che generava grande curiosità tra tantissime persone.


A Lauel e ai membri di Overgeared fu rivelata la verità.


“Cacciatore di Demoni...!”


Yura si era unita ad Overgeared con l'autorizzazione dell'agente del Lord, Lauel. I membri della gilda non conoscevano la sua classe. Come molte persone avevano intuito, aveva ottenuto una classe segreta. Si trattava anche di una classe segreta leggendaria!


Lauel e i membri di Overgeared erano elettrizzati. La classe del Cacciatore di Demoni era scritta in oro, come il Discendente di Pagma. Ma c'era qualcosa di strano.


'Secondo Grid, il livello delle classi leggendarie viene resettato ad 1?'


Dall'altro lato, Yura era al livello 203. Significava che era passata dal livello 1 al 203 in soli quattro mesi. Un utente tipico. Nient'affatto, era tre volte più veloce del tasso di crescita dei ranker più forti.


'È straordinario.'


Lei era quella che aveva mantenuto la quinta posizione in classifica come mago nero, una classe difficile da sviluppare. Acquisire una classe leggendaria era come farsi spuntare delle ali sulla schiena. Aveva usato i suoi talenti innati, i suoi sforzi e l'esperienza accumulata come quinta classificata per aumentare il suo livello ad una velocità che andava oltre ogni senso comune.


Lauel e i membri di Overgeared erano stupefatti, mentre Yura stava fissando il punto di resurrezione del Castello di Reidan.


'Mi avevano detto che Youngwoo sarebbe apparso presto.'


Aveva sentito quello che era successo. Il gruppo degli otto aveva incontrato un boss impossibile da sconfiggere e sarebbe stato presto spazzato via.


'Non credo.'


Yura guardava sempre Grid. Leggeva tutte le storie che lo riguardavano. Tenendo in considerazione la crescita di Grid e le caratteristiche di una classe leggendaria...


'Youngwoo può ottenere risultati che altri non possono neanche immaginare.'


Yura conosceva il passato di Grid. Aveva affrontato ogni tipo di difficoltà a causa della mancanza di talenti naturali e per colpa della sfortuna. Aveva vissuto una vita infelice per 26 dei suoi 27 anni e aveva sofferto infinite ferite. Yura voleva che non sentisse più quella disperazione. Voleva semplicemente che fosse felice.


'Condividerò con te la mia fortuna. Quindi, ti prego, torna sano e salvo col sorriso sulle labbra.'


Il vero cuore di Yura si mostrava quando Grid era nei guai.








<p style="text-align: center">***</p>








Elfin Stone aveva dormito per 23 ore ed era nella sua condizione migliore. Il giorno prima, aveva torturato l'umano che aveva osato insultare Shizo Beriache e poi era riuscito a riposarsi come si deve.


“Oggi dovrò lavorare più del solito.”


C'erano migliaia di demoni che vagabondavano per la città sotterranea che faceva da casa ad Elfin Stone. Erano diventati i suoi occhi e le sue orecchie quando era sveglio. Elfin Stone sapeva che il gruppo di Grid aveva massacrato i vampiri in città.


“La città verrà completamente distrutta nel prossimo futuro se non ci si occupa di questa faccenda.”


A Elfin Stone non importava della morte dei vampiri comuni. Poteva sempre allevarne degli altri. Tuttavia, i vampiri True Blood erano diversi. Solo Shizo Beriache e i suoi familiari più stretti potevano crearli. Erano delle risorse preziose. Sarebbe stato un guaio perderli.


'Dovrò mangiare due persone al giorno da oggi in poi.'


Avrebbe conservato l'uomo dai capelli neri fino alla fine. Si sarebbe lasciato il cibo più delizioso per ultimo.


'Ha svenduto il suo compagno, ma nel momento in cui accetterà la morte, sentirà la disperazione?'


Era divertente immaginare le persone piangere. Il Conte Elfin Stone migliorò più che poté il suo aspetto esteriore cambiandosi in un frac bianco. Lasciò il palazzo. La sua destinazione era il luogo in cui si trovava il party di Grid.








<p style="text-align: center">***</p>








'Quale dovrei mangiare?'


Nella spessa oscurità, gli occhi rossi di Elfin Stone bruciavano mentre annusava l'aria. Cercava di distinguere i membri del party di Grid. Avrebbe cacciato Pon e Regas quel giorno.


'È meglio sbarazzarsi di quei due prima.'


In realtà, l'assassino di nome Faker era il più fastidioso. Tuttavia, Regas e Pon erano un po' più forti di Faker. La loro forza fisica era buona, quindi sarebbero diventati una seccatura se li avesse lasciati in vita troppo a lungo.


Se si fosse occupato prima di loro, si sarebbe potuto godere una caccia lenta.


'Allora vado.'


<em>Sururuk.</em>


Elfin Stone si tramutò in fumo nero e venne assimilato completamente dall'oscurità. Si avvicinò a Grid come un fulmine, ad una velocità che andava ben oltre quella di Faker.


‘Forza! Dammi il tuo sangue fresco!'


Gli umani erano davvero inferiori. Nessuno si accorse che si stava avvicinando da sopra le loro teste. Quella stupidità era divertente. Il Conte Elfin Stone si prese gioco di loro e usò Trasfusione di Sangue Estrema. Il suo bersaglio era Pon.


<em>Puhahahak!</em>


Una coltre di sangue si stese verso Pon. Ora il ragazzo sarebbe stato distrutto e la sua Salute sarebbe diventata cibo per Elfin Stone. Era tutto normale. Tuttavia...


“Ti stavo aspettando.”


“Cosa...?”


Gli occhi di Elfin Stone si spalancarono. L'uomo dai capelli neri chiamato Grid! L'uomo dietro Pon lo stava fissando?


'Un umano si è accorto del mio avvicinamento? Non era mai successo prima.'


Non sapeva cosa stesse succedendo. Ma era troppo tardi. Aveva già usato Trasfusione di Sangue Estrema e presto Pon sarebbe morto. Quello era il credo incrollabile di Elfin Stone. Ma Grid distrusse quella fiducia. Come con gli altri boss che Grid aveva cacciato, Elfin Stone fu costretto in uno stato di confusione.


“Rotazione.”


“...!”


Era uno spettacolo incredibile. La Trasfusione di Sangue Estrema che si stava dirigendo verso Pon venne catturata dallo spadone di Grid e tornò indietro verso Elfin Stone.


“Heok!”


Trasfusione di Sangue Estrema era una delle magie più forti. Non poteva evitare di essere ferito. Elfin Stone impallidì e, in tutta fretta, cercò di trasformarsi in fumo. Quella mossa fu neutralizzata dalla lancia dorata che gli si infilzò nel fianco.


“Questo cos'è...?”


<em>Puhahahak!</em>


La coltre di sangue inghiottì Elfin Stone. Quel processo si svolse in poco tempo. Tutti i membri di Overgeared, che avevano atteso nervosamente l'apparizione di Elfin Stone, rimasero sorpresi. Grid improvvisamente si mosse e Elfin Stone cadde dal cielo, ferito.


“Cough! Cough!”


Elfin Stone vomitò sangue sul terreno. Quel volto, così bello da incantare un uomo, si distorse.


“Tu!”


Elfin Stone, arrabbiato e confuso, si alzò immediatamente. Le terribili finestre di notifica spuntarono davanti ai membri di Overgeared.






[Il padrone della 13° città, il Conte Vampiro Elfin Stone, è apparso.]






[Un forte influsso malvagio ha reso il tuo potere magico torbido. Nessun tipo di incantesimo e di abilità è disponibile.]






[Lo sguardo del vampiro sottomette le specie inferiori. Il tuo corpo è soggetto a una forte oppressione.]






I membri di Overgeared erano indifesi. Almeno dalle due alle tre abilità erano bloccate e tutte le velocità si erano ridotte, perciò le loro menti e i loro corpi si erano fatti molto pesanti. Ma Grid stava bene.






[Hai resistito.]






Era una resistenza concessa solo alle classi leggendarie. Grid riusciva ancora ad esercitare la sua forza.


“Campo di Sangue!”


Elfin Stone aveva sigillato alcuni poteri degli umani con la sua influenza malvagia, e non perse occasione di usare un'abilità. No, cercò di usarla.


<em>Puok!</em>


“...!”


Accadde prima che il Campo di Sangue fosse completato. Grid sfrecciò ad una velocità paragonabile a quella dell'assassino di nome Faker e trafisse il cuore di Elfin Stone con il suo spadone blu. Il suo potere magico invertì il suo flusso e il Campo di Sangue fu bloccato.


'Cosa?'


Quel tipo, su di lui non aveva effetto l'influenza malvagia? Grid fissò il suo sguardo calmo su Elfin Stone. Era gelido.


“La mia parte finisce qui. Ciò che viene dopo è per Huroi.”


In passato, per Grid era stato difficile controllare le sue emozioni. La sua personalità era ancora immatura e gli mancavano le abilità sociali, cosa che spesso lo faceva impazzire quando era arrabbiato, triste o felice. Ma ora era tutto diverso.


L'esperienza di aver sacrificato un suo caro amico aveva reso Grid più consapevole di cosa significasse stare “in cima”. Adesso riusciva a rimanere calmo, nonostante fosse pieno di rabbia e di desiderio di vendetta.


<em>Pit!</em>


<em>Pipipipipit!</em>


Arte della Spada di Pagma, Collegamento.


La spada venne agitata dozzine di volte, senza alcun intervallo di tempo, in modo fermo e sofisticato.


“Kuaaaak!”


Quel giorno, Elfin Stone urlò per la seconda volta da quando era nato.


[1] Bevanda alcolica originaria della Corea. Tradizionalmente si ottiene da riso, orzo o frumento ma i moderni produttori utilizzano anche tapioca e batata. La gradazione alcolica varia dal 16,7% al 45%, ma la variante più diffusa è intorno al 20%.




Traduzione di Martina Procida


Editing Cecilia Orlando
                                



