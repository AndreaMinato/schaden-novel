---
title: Capitolo 439
pubDate: 2025-03-17T08:49:02.545Z
tags:
    - overgeared
---


Ops! mi è scappato un capitolo!




“Panmir, sei impazzito? Perché l’hai fatto?”


“Possiamo dire addio al sogno di essere il paese più forte di Satisfy, quest’anno. Gli Stati Uniti perderanno il primo posto per colpa di un idiota come te.”


Dopo la conferenza stampa, i rappresentanti degli Stati Uniti si riunirono in un unico luogo. L’atmosfera era terribile. Incolpavano tutti Panmir, ad eccezione di Lauel. Non sarebbe stato strano se avessero iniziato a volare delle maledizioni. Ma Panmir non arretrò dalla sua posizione. Non era neanche dispiaciuto. Aprì bocca, con un’espressione seria sul volto.


“Lavoro come fabbro fin da quando Satisfy è stato inaugurato. Dal momento in cui mi collego fino a quando mi disconnetto, non faccio altro che colpire l’incudine col mio martello.”


Usava gli stessi materiali e metodi di produzione, ma faceva ricerche e usava tecniche per creare oggetti migliori. Panmir aveva davvero perfezionato le sue abilità nel corso degli anni.


“La maggior parte delle persone crede che il risultato, quando si creano oggetti, dipenda solo dalla fortuna, ma non è vero. Dipende anche dalle tecniche e dalla devozione. Zibal, non lo sai? Ho speso ben 8 ore per creare un singolo oggetto.”


‘Grid impiega almeno 20 ore per creare un oggetto, qualche volta anche due giorni…’


Si riempie la bocca per solo 8 ore! Pensò Lauel, mentre Zibal annuiva.


“Lo so. Panmir, il tuo tempo di lavoro è lungo il doppio rispetto a un fabbro ordinario.”


“Per quale motivo credi che lo faccia?”


“…?”


I rappresentanti americani, prima delusi, cominciarono a mostrare interesse. Panmir confermò che l’atmosfera si era calmata e spiegò con sincerità.


“Resto fedele al lavoro manuale.”


“Lavoro manuale?”


“In effetti, creare un oggetto è semplice. Apri il progetto dell’oggetto che vuoi realizzare, registri i materiali necessari, clicci il tasto ‘Produzione’ e il martellamento comincerà automaticamente.”


La maggior parte dei fabbri operava in quel modo. A seconda dell’oggetto, erano necessari da un minimo di 5 minuti a un massimo di 6 ore. Se il tempo impiegato era troppo poco, era probabile che sarebbe venuto fuori un prodotto difettoso. Tuttavia, dato che investire molto tempo non portava necessariamente a produrre un oggetto con classificazione elevata, il tempo medio dei fabbri era in genere di tre ore.


“Ma io non uso il sistema di produzione. Batto il martello in prima persona e realizzo l’oggetto meglio che posso. Questo significa lavoro manuale.”


“Quali sono i vantaggi?”


“Le probabilità di produrre un oggetto con classificazione elevata e di ottenere opzioni addizionali aumentano. La maggior parte dei fabbri che seguono un procedimento manuale come me diventano ranker. Chiaramente è qualcosa che non tutti possono fare. Quanto credi sia facile concentrarsi e lavorare per ore su un singolo oggetto? È un lavoro duro che consuma Stamina.”


Panmir continuò.


“Grid è il Discendente di Pagma e dal momento in cui ha cambiato classe, ha imparato le migliori tecniche dell’arte del fabbro. Deve solo pigiare il tasto di produzione e sarà facilmente in grado di produrre in massa oggetti Rari ed Epici. Se è fortunato, forse può riuscire a creare oggetti Unici e Leggendari. Che ne sa lui dell’impegno? Non saprà mai che cos’è il lavoro manuale. E anche se lo sapesse, non lo userebbe sapendo di poter sfruttare un metodo più facile.”


Quello era il punto.


“Grid fa affidamento solo sulla fortuna ed è diverso da me. Nella gara di domani, Grid conterà sulla fortuna mentre io mostrerò le mie tecniche.”


Il giorno dopo, Grid avrebbe creato oggetti con una classificazione elevata semplicemente cliccando il tasto di produzione, come al solito. Forse avrebbe potuto realizzare un oggetto Leggendario. Dall’altro lato, non importava quanto sforzo e quanta abilità Panmir ci avesse messo, sarebbe rimasto bloccato su oggetti con classificazione Epica e Unica.


Ma Panmir non era scosso. Credeva fermamente che l’oggetto Epico-Unico creato con tutto il suo impegno avrebbe avuto prestazioni migliori degli oggetti ‘leggendari solo di nome’ prodotti da Grid.


Skull, che era rimasto ad ascoltare Panmir, così sicuro di sé, espresse un’opinione negativa.


“Alla fine, Satisfy è un gioco. È ovvio che la Destrezza e il livello di maestria del fabbro abbiano un grosso impatto sul risultato. Sistematicamente, ci sono più ragioni a favore di una sconfitta che di una vittoria. Non capisco perché tu sia così fiducioso.”


Panmir scoppiò a ridere.


“Come fabbro sono anche al livello 6 avanzato. Ho raggiunto il livello intermedio nelle tecniche dei nani che ho imparato a Talima. È per questo che gli oggetti che creerò avranno statistiche migliori del 12% rispetto a quanto risulta sul metodo di produzione.”


Quello era tutto?


“La mia Destrezza ha continuato ad aumentare regolarmente grazie al lavoro manuale e si sta avvicinando a 1700. Vi assicuro che la mia Destrezza è molto più alta di quella di Grid, che non realizza mai nulla a mano.”


‘La Destrezza di Grid è quasi a 3000.’


Era solo questo? La gente valutava Grid usando sempre e solo il proprio buonsenso. Lauel non poteva fare a meno di ridere.


‘Non possiamo misurarlo.’


Grid lavorava sodo più di tutti loro. A meno che Panmir non se ne fosse reso conto, sarebbe stato sempre inferiore a Grid.


Lauel scrollò le spalle a quel pensiero.


***


[Zanna di Drago]


Classificata come un metallo di classe 2, è più dura di qualunque metallo estratto da una miniera umana.


È più grande, meno curvo, più leggero e più elastico dell’avorio di un elefante. È meno duro degli artigli, delle ossa e delle scaglie di drago.


È ideale come materiale per una lancia o un arco.


Peso: 100






[Artiglio di Drago]


Classificato come un metallo di classe 2, è più duro di qualunque metallo estratto da una miniera umana.


Gli artigli di un drago sono composti da numerosi strati.


Ogni cinque anni di vita di un drago, si forma un nuovo strato. Dunque è possibile indovinare l’età del drago tramite i suoi artigli.


È la più dura tra tutte le parti del corpo di un drago, ed è ideale come materiale solido per spade o lance.


Tuttavia, questo lo rende molto difficile da fondere.


Peso: 820






[Scaglia di Drago]


Classificata come materiale di classe 2, è più dura di qualunque metallo estratto da una miniera umana.


È dura ed elastica. È classificata come pelle piuttosto che come metallo, ed è ideale come materiale per le armature.


Peso: 250






[Ossa di Drago]


Classificate come materiali di classe 2, sono più dure di qualunque metallo estratto da una miniera umana.


La parte più dura dopo gli artigli.


Nonostante vengano usate come materiale per le armature, sono molto friabili ed hanno una superficie d’impatto debole.


Peso: 300






[Cuore di Drago]


Un cuore in cui scorre ancora un po’ di sangue di drago.


Genera una piccola quantità infinita di potere magico e di fiamme.


Peso: 1000






Considerando le miniere che esistevano nel mondo umano, dovevano esserci miniere anche nel mondo divino e all’inferno. Probabilmente era così che il minerale divino adamantio poteva esistere separatamente.


“È un jackpot.”


L’espressione di Grid era molto intensa mentre verificava le informazioni dei materiali. Grazie alle due zanne, avrebbe potuto realizzare il migliore arco e la migliore lancia! Per Grid, che possedeva Maestria con l’Arco e Tiro della Lancia, archi e lance erano eccellenti armi secondarie e valevano l’investimento.


‘Con gli artigli realizzerò una lancia. Terrò da parte le scaglie e le ossa, per ora.’


Grid aveva prodotto di recente Tre Strati, i Guanti Principali e il Mantello di Lantier, quindi era soddisfatto della sua difesa. Almeno, era sicuro che non ci fosse armatura migliore in tutta la Competizione Nazionale. A quel punto, creare una nuova armatura non sarebbe stato altro che un lusso. Se fosse arrivato il giorno in cui avrebbe avuto bisogno di maggiore forza, se lo sarebbe preso.


Grid tenne il cuore di drago in mano, bruciando dal desiderio di provare nuovi metodi di produzione.


Quella era la ricompensa più grande dell’assalto. Grid notò che il cuore produceva fiamme infinite.


‘Se lo fondessi e lo allegassi ad un’arma, aggiungerebbe un danno di fuoco ogni volta che attacco. Se lo allegassi ad un’armatura, creerebbe un fuoco per difendere e per attaccare il nemico…’


Era un peccato che ce ne fosse solo uno. Perché un drago aveva un solo cuore? Sarebbe stato meglio se ne avesse avuti 10!


La fucina di Khan. Qualcuno si avvicinò a Grid, che se ne stava davanti alla fornace. Era Lauel.


“Ti auguro di vincere nella gara di produzione.”


Grid sbuffò.


“Non sai distinguere tra affari e vicende personali? Perché stai esultando per me?”


Il valore della medaglia d’oro nella Seconda Competizione Nazionale era stratosferico. Potevano ottenere le migliori ricompense ogni volta che vincevano una medaglia d’oro. Ad esempio, i fabbri erano ricompensati con l’adamantio. Lauel avrebbe dovuto pregare per la vittoria degli Stati Uniti, per amore del suo stesso progresso.


“Be’, se tu hai successo avrò più vantaggi anch’io alla fine.”


Si costrinse a ingoiare di nuovo la storia di Kraugel.


“Non preoccuparti e fa’ del tuo meglio. Quando crei un oggetto, assicurati di usare il lavoro manuale.”


“Lavoro manuale? È ovvio che un fabbro debba usare il lavoro manuale. In che altro modo creerebbe gli oggetti? Che stai dicendo?”


“…?”


Lauel fu sorpreso dalla reazione di Grid. Rifletté per un momento, prima di chiedere cautamente.


“Sai del tasto di produzione, no?”


“Tasto di produzione? E cos’è?”


“…”


Interessante. Sembrava che il fabbro leggendario Grid fosse affetto da una penalità di cui non sapeva nulla. Non traeva vantaggio dal sistema di produzione. Grid era stato il Discendente di Pagma per più di due anni e aveva realizzato a mano ogni prodotto individualmente, anche se si trattava di una singola freccia.


‘Ecco perché lavora così a lungo.’


Lauel osservò Grid.


“Cosa? Perché mi guardi in quel modo?”


“Solo… Sii forte.”


Grid si sentì a disagio per qualche motivo.


***


Il 17° giorno della Competizione Nazionale.


Era il giorno della gara di produzione dei fabbri. C’erano in totale 23 partecipanti. In origine, l’attenzione della gente avrebbe dovuto dividersi tra il 1° classificato Panmir e Stein, il 2°. Adesso era diretta solo su Grid.


Quanto doveva essere grandioso un oggetto creato da un fabbro leggendario? Gli oggetti realizzati da Grid erano limitati e non circolavano nel mercato, perciò la curiosità e le aspettative delle persone erano alle stelle.


『 Il limite di tempo per produrre un oggetto è di 8 ore! Fabbri, per favore, usate solo il metodo di produzione e i materiali che vi sono stati dati! 』


Era proibito aggiungere ulteriori materiali o modificare il progetto. Si trattava di una gara in cui bisognava mostrare le pure abilità, sotto le stesse condizioni.


‘Comunque, è una gara di fortuna.’


Brontolò Grid, stando davanti alla fornace. Gli altri fabbri erano nella stessa posizione.


‘Grid, tu sei un fabbro leggendario che può creare oggetti con facilità. Le tue abilità sono fondamentalmente diverse dalle mie.’


‘Riesci a immaginare di sottoporti a un lavoro fisico come martellare per 8 ore filate?’


‘Ti mostreremo il potere del lavoro manuale!’


Prima che il presentatore annunciasse l’inizio della gara, i fabbri ritti davanti alle fornaci, tenendo i martelli stretti nelle loro mani, guardarono in direzione di Grid con intensità. Ma Grid non era conscio del loro sguardo.


‘Creare un oggetto in 8 ore? Perché il limite di tempo è così breve? Non è un male?’


Grid era abituato a lavorare sodo più di chiunque altro. Gli altri fabbri sarebbero rimasti scioccati se avessero saputo a cosa stava pensando.




Traduzione di Martina Procida


Editing di Libusemumei
                                


                                



