---
title: Volume 1 - Capitolo 52
pubDate: 2025-03-10T08:59:29.199Z
tags:
    - overgeared
---


Forse ero troppo stupido per capire il contenuto della lettera? Era come cercare di capire un cane che abbaiava. “Dov'è questa persona adesso?”


Khan rispose cauto, “Il Conte Steim l'ha condannato a dieci anni di prigione.”


Era ridicolo.


“No, perché? Non è stato Rabbit ad aiutare Winston?”


“Rabbit è certamente un eroe che ha salvato Winston, ma la città era in quel guaio proprio a causa della Mero Company. Alla fine si è reso conto dei suoi errori, ma il conte pensa che sia troppo sconsiderato lavare via completamente tutti i suoi peccati.”


Dannazione.


“Merda... Ma che...?”


Rabbit non aveva promesso di farmi diventare ricco? E adesso era intrappolato in prigione? Stupido bastardo! Aveva detto che avrebbe fatto qualcosa per me e invece è finita così.


Vedendomi frustrato, Khan mi diede una pacca sulla spalla. “Capisco che tu sia triste sapendo che la persona che ti ha salvato ora è chiusa in prigione, ma tirati su. Hai la tua vita. Non scoraggiarti.”


Che stava dicendo?


“No... Non m'importa di Rabbit in questo momento...Oh, a proposito, ho sentito che sei stato arrestato anche tu dopo di me? Non ti hanno fatto del male, vero?”


Khan rise. “Perché ti preoccupi tanto per me quando sei stato tu ad essere incastrato e insultato? Il tuo cuore è davvero vasto come il mare. Ugh...”


Quell'uomo sorridente era di nuovo in lacrime. “In effetti ho sentito tutta la storia. Eri circondato dai cavalieri, e poi hai alzato la voce per proteggermi? Ancora una volta, sono profondamente commosso dalla tua persona.”


Si riferiva all'incidente nella stanza degli interrogatori? Avevo provato a svendere Khan come colui che aveva assoldato Huroi, ma non ero riuscito a rispondere perché ero imbavagliato. Risi, a disagio. “Beh... Non avrei potuto venderti.”


“Sob... anche se ti stavano torturando... Grid! Credo di potertela affidare!”


“Cosa?”


“Questa fucina!”


“...Uh?”


Che cosa intendeva dire con “questa fucina”?


'Forse...?'


Ah, dovevo aver sentito male. Non dovrei fare i conti senza l'oste. Mentre ero in dubbio, Khan sorrise bonariamente e disse, “Ti sei camuffato da mio successore per difendere la fucina e gareggiare con la Mero Company. Sin da allora, ho cominciato a pensare a te come il mio erede. Questa fucina sarà tua in futuro.”


“...Non ci credo.”


C'erano stati alcuni utenti che avevano ricevuto una posizione da un PNG. Ma non avevo mai sentito di un utente che avesse ereditato un'attività. Forse ero il primo.


“Non stai scherzando?”


“Ahah, ti ho mai detto una falsità prima d'ora? Come sai, io non ho un erede. Molto presto, diventerò troppo vecchio per lavorare... E quest'officina perderà il suo proprietario e verrà trascurata. Non voglio che questa attività, che è stata nella mia famiglia per generazioni, sparisca. Voglio sinceramente che tu prenda il mio posto in questa fucina. Tu sei il Discendente di Pagma e hai una grande personalità, per cui i miei antenati ne saranno ben contenti. E poi, mio figlio è morto...”


Il volto di Khan s'incupì nel momento stesso in cui nominò il figlio morto. Mi suscitava troppe emozioni, quindi gli chiesi di assicurare la cosa.


“Non dirlo solo a parole. Scrivi un contratto! Solo allora ti crederò e lavorerò sodo per il bene di questa officina!”


“...”


Dopo un po', ricevetti da Khan un contratto per il trasferimento di proprietà della fucina. Poi spuntò una finestra di notifica.






[Hai ottenuto la posizione 'Erede della Fucina']






[Erede della Fucina]


Avrai lo stesso status del proprietario nella Fucina di Khan.


“Questo non è un sogno, vero?” Mi pizzicai più forte che potei. “Fa male...”


Avevo usato così tanta forza che la mia guancia formicolava. Non era un sogno.


“Non è affatto un sogno! È reale. Ah...! Ahahahah! Puahahah! Oh sì! Sì-!”


Non riuscivo a trattenere la mia gioia al pensiero che un giorno quest'immensa officina a due piani sarebbe diventata mia. Khan mi guardava, sorridendo come un pazzo, e disse, “Sono contento che ti renda così felice. Puoi senz'altro dirigere bene questa officina.”


“Naturalmente! Ora! Mettiamoci a lavoro. Realizzeremo oggetti grandiosi e faremo sapere alla gente quanto è spettacolare la nostra fucina!”


“Oh. Non è fantastico? Sei davvero motivato!”


Avrei ricevuto la stima dei miei genitori per il mio lavoro alla fucina. Nei giorni successivi mi dedicai alla creazione di oggetti. Dal mattino al pomeriggio, andavo a lavoro. Poi dalla notte fino all'alba, mi collegavo a Satisfy e creavo oggetti.


“Sto lavorando di nuovo... Sembra proprio che non riesca a sfuggire al pantano della fatica...”


Dormivo solo quattro ore al giorno, a causa dell'eccessiva motivazione. Ero stanco, ma riuscivo a sopportarlo grazie ai soldi, alle statistiche e all'esperienza accumulate.










***










La Gilda Tzedakah aveva solo 17 membri, ma era costituita da utenti alti in classifica e da un paio di personaggi d'élite.


Tra i 17 membri, Jishuka era il capo della gilda e aveva sviluppato l'abitudine di controllare la casa d'aste ogni giorno. Questo perché era affascinata dalla performance della Freccia Speciale di Jaffa, che aveva comprato circa due mesi prima.


La Freccia Speciale di Jaffa aveva il miglior potere d'attacco tra tutte le frecce esistenti. Era due volte più potente delle comuni Frecce di Jaffa e aveva la possibilità di aggirare completamente la difesa del nemico. Jishuka era rimasta elettrizzata dalle prestazioni eccezionali e dal potere d'attacco delle Frecce Speciali di Jaffa.


Ma dopo quel primo giorno, non si videro più nella casa d'aste.


'Perché?'


Di norma i fabbri creavano migliaia di frecce. In altre parole, era probabile che esistessero migliaia di Frecce Speciali di Jaffa. Ma il creatore ne aveva offerte solo 99 all'asta.


'Non può essere... Forse un'altra gilda ha già trovato il fabbro?'


Jishuka cominciò ad innervosirsi. Se un'altra gilda avesse messo le mani sul fabbro e monopolizzato i suoi oggetti, Jishuka e gli altri membri sarebbero stati tagliati fuori.


“È Jishuka.”


“Wow, il suo fisico è ancora meglio da vicino.”


“Dovrei provarci?”


“Ehi tu. Avrai un'esperienza terribile.”


Jishuka era al centro dell'attenzione come al solito. La pelle abbronzata e il corpo sensuale facevano battere i cuori di tutti gli uomini. Molti erano attratti dal suo sguardo tagliente e dalle labbra piene.


Provò ad ignorarli ma c'era un limite. Gli utenti cominciarono ad affollarsi dopo aver saputo che Jishuka era alla casa d'aste, quindi non ci volle molto perché il posto si riempisse.


“Potete togliervi di mezzo?”


Gli occhi a mezza luna attraevano gli uomini. Tuttavia, il suo tono severo le creava attorno un muro invisibile. Alla fine, gli uomini non poterono resistere e la lasciarono passare. Dopo essersi lasciata indietro la gente della casa d'aste, Jishuka evocò l'ologramma di una tastiera.


Poi scrisse nella chat della gilda.


{Se non trovate il fabbro entro questo mese, vi costringerò tutti a un addestramento infernale.}


{Oh! Mi piace l'addestramento infernale!}


{Regas! Non dire assurdità! Si chiama addestramento infernale per un motivo.}


{Capitano, ad essere onesti, è quasi impossibile trovare una persona in Satisfy con così pochi indizi. Sai quanti utenti ci sono in tutto Satisfy?}


{Non si può fare.}


{...Oh ...Sono d'accordo...}


I membri della gilda cominciarono a lamentarsi. Jishuka parlò loro seriamente.


{Una piccola gilda di élites come noi deve essere più forte degli altri per mostrare a pieno il suo valore. Abbiamo bisogno del fabbro per diventare più forti. Quindi, per favore, trovatelo.}


{Capito. Farò in modo di trovarlo.}


{Ehi! Dovremmo fare una scommessa. Cento monete d'oro da ognuno per la persona che lo trova per prima!}


{Cosa? Guadagno 1600 monete se vinco? Ok, lo troverò io!}


Jishuka era sempre ostinata. Era davvero una donna di ferro. Era estremamente raro che “chiedesse” loro qualcosa. Perciò, i membri della gilda capirono l'urgenza della situazione e si sentirono più motivati.


Solo Regas aveva ancora una lamentela.


{Voglio allenarmi...}


{Dove sei? ^^}


Jishuka che usava delle faccine! I membri della gilda lo videro e pensarono simultaneamente:


'Il capitano è arrabbiato.'


'Regas è un uomo morto.'


In quel momento, apparve una notifica nella finestra della chat.






[Vantner si è connesso.]






Era l'arrivo di Vantner, che finalmente, cinque giorni prima, si era guadagnato il primo posto nella classifica dei cavalieri guardiani.






{Bentornato Vantner.}


{Ehi, perché hai dormito per sette ore? Non stai diventando un po' troppo pigro? Perderai il posto in classifica.}


{Ho trovato qualcosa di interessante su internet. Ho fatto un po' tardi perché stavo cercando degli articoli relativi all'incidente. Avete sentito parlare di un posto chiamato Winston?}


{Un villaggio nel nord del Regno di Eternal?}


{Ah... quel posto? Mi ci sono fermato una volta, mentre andavo al villaggio di Bairan. Perché? Che succede?}


{C'è stata una gara di produzione di oggetti, lì. Si dice che uno dei concorrenti abbia creato un pugnale di classificazione epica in tre ore.}


{Un utente? Non un PNG?}


{Sì.}


{È lui!}


{Il fabbro è finalmente apparso!}


{Ce l'abbiamo!}


I membri della gilda erano eccitati. Un fabbro in grado di creare un oggetto epico in tre ore non era comune. Persino il fabbro numero uno, Panmir, non ne sarebbe stato capace.


Jishuka diede l'ordine.


{Che tutti si dirigano a Winston! D'ora in poi concentreremo le ricerche a Winston!}


{Ricevuto!}


{Se è a Winston... Mi ci vorranno all'incirca tre giorni per arrivarci.}


{Ci metterò una settimana.}


[… Chi arriva per ultimo dovrebbe prepararsi. E Regas, se non arrivi in mezza giornata ti ucciderò davvero ^^]


{C-Capitano! Sono nel Principato di Burns in questo momento! Mi ci vorranno due giorni a cavallo per arrivare a Winston!}


{Non fare affidamento su un cavallo e corri direttamente fino a lì! Così non riesci ad arrivare in un giorno, in qualche modo?}


{O-Oooh! Posso farcela in mezza giornata?}


{Ti uccido se non arrivi in mezza giornata.}


{Che devo fare?}


La Gilda Tzedakah cominciò a dirigersi verso Winston.
                                


                                



