---
title: Capitolo 610
pubDate: 2025-03-17T08:49:02.579Z
tags:
    - overgeared
---


<strong>Buona lettura e scusate il ritardo!</strong>


Nell’anno 20XX, il numero di account di giocatori di Satisfy superava i due miliardi. Era un numero enorme, quasi un quinto della popolazione mondiale. C’era una ragione se l’economia di tutto il mondo girava attorno a Satisfy.


Naturalmente, per la maggior parte, quei due miliardi di utenti erano utenti semplici e molti account erano inattivi. Ma anche considerando quegli aspetti, era difficile comprendere perché solo 50.000 utenti fossero migrati nel Regno di Overgeared.


『 È il primo regno creato da un giocatore e ha avviato molte discussioni interessanti. Ma perché sono così pochi gli utenti che si stanno trasferendo lì? La popolazione dovrebbe crescere rapidamente. 』


『 Ci sono due ragioni principali. La prima è che migrare non è facile. Le persone sono la forza trainante di una nazione e gli altri regni del continente non vogliono che la loro popolazione diminuisca. A una persona che voglia emigrare si richiede che paghi molte tasse o completi una missione specifica. In particolare, i regni sono più suscettibili in questo caso perché si tratta del Regno di Overgeared. Uno solo dei 15 regni è favorevole a Overgeared. 』 


『 E l’impero? Anche l’impero sta cercando di impedire ai giocatori di trasferirsi a Overgeared? 』 


『 L’impero non ha bisogno di farlo. È la migliore nazione del continente. Chi desidererebbe lasciarla per Overgeared? È molto meglio vivere nell’impero che nel Regno di Overgeared. 』 


『 C’è una seconda ragione se il numero di immigrati è ancora piccolo. Il Regno di Overgeared è nuovo e non ha ancora dimostrato nulla. Ha mostrato di avere tremende risorse, incluso il sostegno della Chieda di Rebecca e del Regno di Siren, ma è un piccolo regno senza nessun vantaggio evidente. Non c’è ragione per trasferirsi nel Regno di Overgeared, anche se i giocatori stanno subendo molte perdite nei loro rispettivi regni…』 


***


“È più lento di quanto pensassi.”


Grid non aveva una bella faccia mentre osservava lo stato corrente della popolazione. Il flusso di giocatori dovuto alle missioni era rallentato. La ragione era che i soldati in grado di dare sostegno nelle missioni erano limitati e la difficoltà delle missioni era tornata a Normale.


“Devo trovare un modo per far trasferire le persone ad Overgeared, nonostante i rischi immediati… Come posso fare?” 


Grid ci pensò su da solo. Non pensava avesse senso andare da Lauel, che probabilmente si stava già occupando di quel problema. 


‘Devo pensare ad un modo che può venire in mente solo a me.’


Le preoccupazioni di Grid si protrassero per diversi giorni. Cercava dei modi per incrementare il numero di persone che si spostava nel suo regno sia mentre faceva il suo lavoro, sia mentre passava del tempo con la sua famiglia e persino quando spazzolava il pelo a Noe.


Il risultato?


‘E se creassi degli oggetti come ricompense delle missioni?’


Grid affrontò il problema dalla prospettiva di un fabbro, non di un fabbro leggendario.


‘Naturalmente, gli oggetti non possono avere un valore troppo elevato. Ma non posso neanche abbassare troppo la rarità dei miei oggetti. Inoltre, devo impedire che i giocatori se ne vadano dopo aver ottenuto gli oggetti… Potrei fare dei set?’


Ad esempio, il set di Grid prodotto in serie.


‘Ogni volta che un giocatore completa due o tre missioni, viene ricompensato con un oggetto dal set di Grid prodotto in serie.’


Il set di Grid si componeva di sei parti: armi, armi secondarie, armatura, guanti in metallo, elmi e stivali. Quando si indossavano due o più oggetti del set, si otteneva un effetto speciale. Se avesse dato il set di Grid come ricompensa ai giocatori, ovviamente avrebbe stimolato il loro desiderio di collezionare.


‘I giocatori non vorranno lasciare il Regno di Overgeared fino a quando non avranno ottenuto tutti e sei gli oggetti del set…’


Dal punto di vista del Regno, i giocatori avrebbero completato ogni tipo di missione e, durante quel processo, avrebbero contribuito a far sviluppare il potere del regno.


‘Quando saranno riusciti a collezionare tutti gli oggetti del set di Grid, il Regno di Overgeared sarà ben avviato.’


E a quel punto, chiaramente un Regno di Overgeared più sviluppato avrebbe attirato più giocatori. Non ci sarebbe stata più ragione di andarsene, una volta migrati a Overgeared.


‘Bene.’


Grid formulò quell’idea e corse da Lauel. Grid era il re e Lauel il suo consigliere. Avrebbe dovuto convocarlo, ma non voleva interromperlo mentre era così occupato.


***


“È una grande idea.”


Generare missioni collegate, con il set di Grid prodotto in serie come ricompensa, sfruttando le abilità dei giocatori per accelerare lo sviluppo del regno. Se un giocatore avesse avuto un obiettivo a lungo termine, la sua passione e la sua concentrazione sarebbero state di grande aiuto. Il Regno di Overgeared sarebbe riuscito a progredire rapidamente, in quel modo.


“Credo che un Regno di Overgeared più sviluppato attirerà molte più persone…”


Lauel annuì, dopo aver ascoltato il piano di Grid. Ma poi si lasciò andare ad un sorriso dolceamaro.


“Avete abbastanza risorse e manodopera per produrre decine di migliaia di set di Grid prodotti in serie?”


“…”


Grid si accorse del suo errore. Non serviva solo la tecnica per produrre oggetti in serie, ma anche risorse e manodopera. 


“Um… Ummm…”


Grid si sentì in imbarazzo perché nulla di tutto ciò gli aveva neanche sfiorato la mente. Gli era impossibile produrre rapidamente grandi quantità di oggetti e non aveva abbastanza denaro per consumare grandi quantità di ferro nero, che era il componente principale per il set di Grid prodotto in serie. 


“Ahah, sono stato poco lungimirante.”


Grid si lamentò della sua ignoranza e sospirò, mentre Lauel sorrideva benevolmente.


“Non c’è bisogno di incolparvi. Non vergognatevi di aver lavorato sodo per far progredire la nazione. Uhuh.”


“Grazie per le belle parole. Ma non sono di grande aiuto.”


“No, la vostra idea ha aperto alcune possibilità. Se il vostro piano venisse messo in atto, sono sicuro che sarebbe di grande aiuto allo sviluppo del Regno. Il mio ruolo è quello di renderlo possibile.”


“Come?”


“È possibile far produrre il set di Grid agli altri fabbri?”


“Ah.”


Perché non ci aveva pensato? Fino a quel momento, Grid aveva lasciato che Khan si occupasse dell’addestramento dei fabbri. Attualmente, i 1000 fabbri di Reidan erano stati affidati tutti a Khan e Grid si occupava solo occasionalmente di aiutarli a migliorare le loro abilità. Non aveva mai pensato di passare loro specifici metodi di produzione. Non ne aveva sentito la necessità.


Grid ci penso su un momento, prima di rispondere.


“I fabbri avanzati possono imparare come fare il set di Grid prodotto in serie.”


“Quanti fabbri avanzati ci sono a Reidan?”


“Erano in 10 prima della cerimonia di fondazione. Dovrebbero essercene all’incirca 15 adesso?”


I fabbri di Reidan avevano molto talento. Grid li aveva selezionati individualmente usando la Spada del Grande Signore. Negli ultimi anni, i fabbri si erano formati sotto la guida di Khan e il loro tasso di crescita era stato enorme. Il volto di Lauel si illuminò.


“Diamo una scossa alle casse del tesoro. Faremo avviare la produzione dei set di Grid ai 13 fabbri avanzati di Reinhardt, a Khan e ai fabbri avanzati di Reidan. Ah, naturalmente.”


C’era una premessa dietro tutto questo.


“Il tutto dopo aver accumulato abbastanza capitale per produrre il set in serie.”


“Quanto ci vorrà?”


“Tre-quattro anni? Se date ordine al Marchese Peak Sword di accelerare lo sviluppo della miniera di ferro nero, potrebbe ridursi di sei mesi.”


“Quattro anni…”


Quattro anni erano abbastanza tempo per arruolarsi due volte nell’esercito. Quando sarebbe arrivato quel giorno? Lauel rise davanti alla frustrazione di Grid.


“Non siate troppo nervoso per il regno. Ci svilupperemo lentamente e con regolarità. Pensate positivo. Tra quattro anni, il numero di fabbri avanzati aumenterà e la produzione del set di Grid sarà ancora più facile.”


“Umm… Sì, non è facile come dare del riso ad un cane. Non dovrei essere così nervoso.”


Grid si convinse, quando un soldato entrò e fece rapporto.


“Minor è tornato.”


“Minor?”


Grid si era dimenticato di Minor, dato che era stato via per un intero anno.


“Pensavo fosse scappato di nuovo.”


Che cosa aveva fatto nell’ultimo anno? Minor era un minatore eccellente, ma aveva un talento unico per la scoperta di nuovi minerali. Un tempo Grid aveva avuto grandi aspettative per lui. Minor aveva una posizione senza precedenti, quella di ‘rilevatore di minerali’, e al tempo si era creduto che sarebbe stato di grande aiuto a Grid. Ma era davvero così facile trovare nuovi minerali su un continente così vasto? Minor non ne aveva mai trovato neanche uno e Grid aveva finito per dimenticarsi di lui.


“Quel moccioso, è tornato mano nella mano con una donna, forse?”


Grid si accigliò, mente Lauel chiedeva:


“Una donna?”


“Ha raggiunto l’età per cominciare ad interessarsi all’altro sesso. Chissà con quante donne si è tenuto occupato durante l’ultimo anno, invece di lavorare.”


“Ahah, non credo.”


Esisteva forse un PNG così pazzo al mondo? Lauel pensava che le preoccupazioni di Grid non avessero alcun fondamento. Ma quello cos’era?


“Il genio nato nel fiume chiamato Bairan. Il genio Minor, che un giorno diventerà il secondo plebeo mitologico, è tornato. Duca Grid… No, dovrei chiamarvi re adesso? Eheh, siete contento di vedermi dopo così tanto tempo?”


“…”


Minor teneva davvero per mano una donna. Era una donna impressionante, con un abito vistoso e un trucco pesante. Sembrava il tipo di donna che poteva capitare di incontrare in un vicolo dietro un pub.


“…È uno scherzo? Il ragazzino se la sta spassando.”


Minor si rese conto in ritardo della situazione e si affrettò a spiegare a Grid.


“Ah, ho incontrato questa donna oggi, quando sono arrivato a Reinhardt e sono passato da un pub. Non me la sono spassata con lei per tutto l’ultimo anno.”


La donna col trucco pesante allungò la mano verso Grid.


“Questo tizio era vergine. Sono venuta perché mi ha detto che il re mi avrebbe pagato.”


“…”


Grid porse il denaro alla donna con mani tremanti.


“Questo viene dal salario di Minor.”


In quel momento, la rabbia stava montando inesorabile nella testa di Grid. Giurò che avrebbe colpito Minor. Ma un attimo dopo tutta quella rabbia scomparve.


“Guardate qui. Questo genio si è impegnato senza tregua per tutto l’ultimo anno e alla fine ha trovato un nuovo minerale.”


Minor tirò fuori un grosso sacco e Grid spalancò gli occhi, quando ne scorse il contenuto.


“Questo…!”


Era un sacco pieno di minerali! Il cuore di Grid si mise a battere forte quando vide lo scintillio che ne proveniva, come fosse un candelabro splendente.


<i>Duguen!</i>


Subito…






[Minerale contenente il Respiro di un Drago di Luce]


Un minerale che si forma naturalmente nel nido del drago di luce Nevartan. Ha una natura speciale, dato che ha subito l’effetto del respiro di Nevartan per decine di migliaia di anni. È corretto definirlo un minerale pazzo.


Peso: 5






“Un minerale pazzo?”


Grid era confuso dopo aver controllato le informazioni dettagliate del minerale. Minor spiegò con espressione contrita. 


“Questo minerale si moltiplica.”










Traduzione di Martina Procida


Editing di Libusemumei
                                


                                



