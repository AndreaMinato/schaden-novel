---
title: Capitolo 635
pubDate: 2025-03-17T08:49:02.586Z
tags:
    - overgeared
---


Scusate l'attesa! Vi penso!




“Sì, qual è stata la reazione del Re di Overgeared?”


Impero Saharan, il castello del Duca di Spada Limit.


<i>Kwa kwa kwa kwang!</i>


Le quattro spade che Limit aveva liberato in aria devastarono il campo. Era l’arte della spada in cui si era allenato. Limit era convinto che la sua maestria superasse quelle del grande spadaccino Piaro e del Maestro di Spada Muller. Ma dato che non poteva vantare nessuna impresa, non poteva definirsi una leggenda o un maestro di spada. Mercedes si inginocchiò nella polvere e rispose alla sua domanda.


“Ha accettato.”


“Ah… Si è inchinato?” Limit scosse la testa, sorpreso. Fissò Mercedes con i suoi occhi infossati. “Il ribelle che ha fronteggiato una forza di 100.000 uomini da solo ha accettato le arroganti richieste dell’impero senza protestare? Non ha dato di matto?”


“Sì, ha accettato con molta calma. In superficie.”


“È diverso?”


“Esatto. Grid è come una bestia che non può essere domata. Si è inginocchiato, ma non riusciva a nascondere il suo sguardo tagliente.” 


“Occhi di Asmophel.”


‘Occhi di Asmophel’ era un’espressione molto usata tra i cavalieri imperiali. Indicava uno sguardo pieno di entusiasmo per il futuro, che non si lascia frustrare dalle difficoltà del presente. Era lo sguardo che aveva l’eterno Numero 2, Asmophel, quando guardava Piaro.


“Mmm, bene. Sì, quello è il Re di Overgeared.”


Limit era uno dei sei duchi dell’Impero Saharan. Da un punto di vista generale, era la persona più leale all’impero. Non si era infuriato quando aveva sentito che Grid non si era davvero arreso? Se qualcuno avesse assistito a quella scena, non l’avrebbero compresa.


Ma Mercedes era tranquilla.


I Cavalieri Rossi erano un gruppo ricostruito dall’Imperatrice Marie, non dall’Imperatore Juander. Ufficialmente, erano sotto il controllo diretto dell’impero. Tuttavia, la realtà era diversa. Erano come arti dell’imperatrice. Limit, il capo dei Cavalieri Rossi, si muoveva secondo la sua volontà.


In realtà, non era stato sempre così. Limit aveva giurato fedeltà all’imperatore quando era stato nominato capo dei Cavalieri Rossi. Ma l’imperatore l’aveva tradito. 


I cinque pilastri. L’Imperatore Juander aveva richiesto i loro talenti per difendere l’impero e li aveva preferiti ai Cavalieri Rossi. Questo li aveva fatti sentire deprivati della loro autorevolezza e aveva condotto Limit a voltare completamente le spalle all’imperatore.


“Mercedes, voglio che tu riferisca a Sua Maestà l’Imperatore i tuoi pensieri riguardo al Re di Overgeared. Fallo infuriare e prova a convincerlo a mandare delle truppe contro il Regno di Overgeared. In quell’intervallo, l’Imperatrice Marie avrà il tempo di riorganizzare le fazioni politiche.”


“Capisco.”


Mercedes rispose educatamente e se ne andò. Era in difficoltà, mentre cavalcava sul suo cavallo bianco verso il palazzo imperiale.


‘Non so cosa sia meglio per l’impero.’


Era davvero giusto ingannare Sua Maestà l’Imperatore? Gli scontri tra le fazioni, riguardo a chi dovesse diventare principe, erano aumentati. Mercedes aveva paura che l’impero ne uscisse lacerato. C’era una persona che la osservava attentamente.


‘Ah, la mia dea.’


Era il valletto di Mercedes, Sky. Un ranker non-ufficiale, aveva agito nell’impero sin dall’apertura di Satisfy. Si era unito ai Cavalieri Neri e, recentemente, era stato ammesso come riserva nei Cavalieri Rossi. Aveva abbastanza talento da essere nominato valletto del 1° cavaliere.


‘Resterò accanto alla dea per sempre.’


Un ampio sorriso. Mercedes era una bellissima donna e anche soltanto guardarla lo faceva sorridere. L’amore che Sky provava per lei era profondo. Era al livello dell’amore di Damian per Isabel. Tuttavia, non era puro.


‘Mia dea Mercedes, riuscirò sicuramente a renderti mia schiava.’


***


“Salve, Grid?”


“Mmm?”


Quello era il Continente Est. Dato che il tasso d’ingresso dei giocatori era ancora basso, più del 99,9% della popolazione era costituita da PNG. A differenza del Continente Ovest, le persone raramente riconoscevano Grid. No, non accadeva affatto. Eppure, quella persona lo aveva riconosciuto con un solo sguardo. Grid si girò verso l’uomo che si avvicinava e controllò il nome sulla sua testa.


‘Muto.’


Un giocatore.


‘…Dev’essere molto abile per trovarsi nel Continente Est.’


Grid era in allerta. Muto si avvicinò senza esitazione. Aveva anche un’espressione gentile! ‘Ha un’espressione talmente artefatta da essere ridicola. Di solito queste sono le persone peggiori’. Era un pregiudizio. Ma aveva ragione ad essere diffidente. Il mondo di Satisfy non era un posto semplice, in cui tutti gli estranei che si incontravano in aree non familiari erano amichevoli. In particolare, Grid era preoccupato per gli otto compagni di Muto.


[Occhi del Fabbro Leggendario]


Si trattava di un’abilità che gli permetteva di dare un’occhiata alle informazioni di un oggetto, dopo averlo osservato per più di tre secondi. Secondo l’abilità, le otto persone insieme a Muto erano almeno di livello 280.


‘Una persona con dei sottoposti così potenti non è un tipo ordinario.’


Muto parlò, mentre la cautela di Grid cresceva.


“Non ho alcun potere di combattimento. Sono riuscito ad arrivare nel Continente Est puramente grazie alla mia abilità oratoria. Sono un mercante. Gestisco la Compagnia Muto, che prende il nome da me.”


“Un uomo perspicace.”


Disse Grid, senza abbassare la guardia. Muto si grattò la testa.


“A differenza di Grid, non ho un livello abbastanza alto per stare nella classifica globale. Ma riuscirete a trovarmi se controllate la classifica dei mercanti.”


“Oh…”


Grid controllò immediatamente e rimase sorpreso. Muto era il terzo mercante in classifica.


‘Non sta mentendo quando dice che gestisce una compagnia. A pensarci, Lauel ripete sempre che il mercato deve crescere per dare una spinta all’economia.’


Lauel parlava sempre del bisogno di attrarre una grande quantità di mercanti. Tuttavia, era difficile perché la maggior parte commerciava nell’impero. In particolare, il Regno di Overgeared aveva un chiaro limite nella popolazione. Dal punto di vista di un mercante, era un regno con poco valore.


‘Per il bene del regno, sarebbe meglio costruire un legame con un mercante.’


Grid controllò la sua espressione. Non si sbarazzò del tutto della sua cautela ma strinse la mano a Muto. 


“Grid.”


“Oh! È un onore stringere la mano al prestigioso Re Grid del Regno di Overgeared!”


Era un mercante a tutti gli effetti. Grid, entusiasta, gli fece una domanda.


“Chi sono queste persone?”


“Sono i mercenari che ho reclutato nel Continente Est. Come sapete, i mostri qui sono molto forti, dunque dei mercenari dal Continente Ovest sarebbero inutili. Al momento sto andando a Kars. Anche voi?”


“Esatto. Perché stai andando a Kars?”


“Il mio obiettivo è di incontrare il Re di Cho e concludere uno affare commerciale con lui.”


“Il Re di Cho…”


Grid si sentì a disagio. Doveva salvare Han Seokbong e sua figlia e c’era il rischio che il re diventasse suo nemico. Muto scorse l’espressione di Grid, comprese approssimativamente la situazione e rise.


“Forse corre cattivo sangue tra voi e il Re? È sorprendente. Pensavo che Grid stesse andando a Kars per costruire un rapporto diplomatico con il Regno di Cho.”


“Ne sarei lieto se potessi, ma la situazione non è semplice.”


Forse sarebbe stato costretto a fare del male al Re di Cho. Grid non poteva rivelare il suo scopo, dato che non era ancora sicuro di potersi fidare di Muto. Il mercante cambiò argomento e la conversazione si spostò su Idan e Yang Fei.


“Loro chi sono? Sono compagni insoliti.”


Invece che affiancato da potenti guerrieri, stava attraversando il Continente Est con un uomo di mezza età e una giovane donna? Era possibile solo perché si trattava di Grid. Muto lo osservò con ammirazione mentre spiegava.


“Sono il mio chef personale e la mia maestra del tè.”


“Wow.”


Quanti giocatori in quel mondo se ne andavano all’avventura con uno chef e un maestro di tè? Una persona ricca avrebbe forse assunto uno chef per dei pranzi gourmet. Ma solo Grid poteva andarsene in giro con un maestro di tè.


‘È re per una ragione. La scala è diversa.’


Era un fatto risaputo che il Regno di Overgeared fosse povero. Ma solo perché lo era il regno, ciò non significava che dovesse esserlo anche Grid. Si diceva in realtà che fosse piuttosto ricco e avesse usato il suo stesso denaro per costruire il suo regno.


‘Dovrei avvicinarmi a lui.’


Dal punto di vista di un mercante, non c’era nulla di male nel fare affari con i ricchi. Specialmente se la persona in questione era il re di un paese! Muto osservò Grid con gli occhi che brillavano. 


“Vorresti mangiare?”


Lo chef Idan porse un piatto a Muto. Era un piatto di minestra.


“Posso davvero accettare?”


“Ho appena finito di preparare il pranzo. Ce n’è ancora parecchia.”


“Allora mangerò con molta riconoscenza!”


Chi avrebbe rifiutato un pasto gratis? Muto era emozionato dalla cortesia di Idan e prese la minestra con piacere. In quel momento, un odore pungente lo assalì. Ma la sua Stamina era bassa, per cui si mise la minestra in bocca e la inghiottì. Poi sentì un sapore d’inferno.






[Hai mangiato qualcosa che non dovrebbe essere ingerito.]


[Sei stato avvelenato (grave).]


[Stai perdendo 1840 punti salute al secondo e la tua pelle sta marcendo.]






“Keok!”


Muto si sentì in pericolo di vita. Fu costretto a prendere uno dei suoi antidoti più potenti per contrastare il veleno. Era un prezzo costoso da pagare per un pasto gratis.


“C-Cos’è questo…?”


Era un tentativo per assassinarlo? Lo sguardo di Muto era cauto quando guardò Grid, ma fu solo per un momento. 


“Non capisci nulla di cucina. Sputare il cibo che ho fatto con le mie mani… Tsk, tsk.”


“…”


Ah, Idan era uno strano personaggio. Muto se ne rese conto in ritardo e guardò tristemente in direzione di Grid.


‘Assumere un potenziale assassino come chef… È ovvio che il palato di Grid non è del tutto a posto.’


Grid viveva senza conoscere il piacere del buon cibo. Muto provo simpatia per lui. Poi si accigliò e suggerì.


“Se non vi dispiace, posso accompagnarvi? I nostri scopi per incontrare il Re di Cho sono diversi, ma la direzione è la stessa. Credo che sarebbe un bene essere compagni. Sarei molto felice di poter interagire con Grid lungo la strada.”


“Ok. Ma non formeremo un party. Non voglio condividere l’esperienza.”


“Naturalmente.”


“Tuttavia, se il capo del party condividerà gli oggetti allora sono disposto a farlo. La tua scorta sembra piuttosto utile.”


“…No, passerò per questa volta.”


“Rifiuterai la mia cortesia?”


“…”


“Naturalmente, distribuirò equamente gli oggetti.”


“…Capisco. Un re non imbroglierebbe un mercante…”


“…”


I due viaggiarono insieme per cinque giorni prima di arrivare a Kars. Nel corso del viaggio, parlarono a lungo. Grid provò a stringere amicizia con un ranker mercante mentre Muto analizzò le parole e le idee di Grid per comprendere quale fosse la sua visione per il Regno di Overgeared. Il risultato?


“Sarebbe possibile per voi accettare la Compagnia Muto nel Regno di Overgeared?”


Grid si vide servire quella benedizione su un piatto d’argento. Per di più, imparò molte cose nuove grazie a Muto. Prima di tutto, che era possibile spostarsi da un continente all’altro senza usare un rotolo. Secondariamente, che il potere economico dell’impero era talmente vasto da eccedere di gran lunga le sue aspettative. E infine, che una persona normale, senza alcuna abilità di resistenza passiva, sviluppava comunque una resistenza al veleno se mangiava in continuazione i piatti di Idan.


Era un’amicizia molto vantaggiosa.








Traduzione di Martina Procida


Editing di Libusemumei
                                


                                

