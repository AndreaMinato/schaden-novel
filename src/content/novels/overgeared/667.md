---
title: Capitolo 667
pubDate: 2025-03-17T08:49:02.591Z
tags:
    - overgeared
---


“È virtualmente impossibile creare un oggetto con effetti universali…”
L’Arco della Fenice Rossa con classificazione mitica e la Lancia di Lifael avevano un unico attributo. I materiali usati per realizzare un oggetto erano limitati, dunque era teoricamente impossibile creare oggetti “tuttofare”. Ma l’arma che Grid voleva non doveva essere necessariamente “tuttofare”.
‘Come… Ah!’
A Grid era tornata in mente l’abilità Trasformazione Oggetto, seguita da Combinazione Oggetto e da Spada Fantasma.
‘È possibile creare un oggetto che possa trasformarsi o combinarsi senza usare abilità?’
Come una Spada Fantasma smontabile!
‘Ho avuto un’idea!’
Grid, eccitato, notò alcune opzioni e informazioni di Spada Fantasma.


[Spada Fantasma +7]
Classificazione: Leggendaria
…
…
*Può essere smontata in pezzi piccoli e grandi.
*Quando è smontata, il potere d’attacco dei pezzi piccoli e grandi è applicato separatamente.
…
…
Ci sono due manopole, una al centro della lama e una in fondo, fatte di zanne di drago. Ruotando la manopola nel centro si separeranno i pezzi. Inoltre, puoi infliggere danni gravi alla mente del nemico se lo colpisci con queste manopole.
Dato che la superficie è completamente nera e che le circonferenze della lama e della manopola sono identiche, non è facile distinguere la manopola ad occhio nudo.
…
…


‘E se creassi diverse Spade Fantasma con attributi diversi che possano essere smontate e rimontate?’
Avrebbe ottenuto l’abilità polivalente che sognava! Avrebbe potuto usare la lama adatta a seconda della situazione!
‘Tuttavia, il problema è…’
C’era un intervallo inevitabile nel processo di smontaggio e rimontaggio della lama. Grid estrasse la Spada Fantasma dall’inventario. Ne separò i pezzi e la rimontò.
‘0,5 secondi per separarli e 0,7 secondi per riattaccarli.’
Inoltre, ci volevano altri 0,5 secondi per recuperare una nuova lama dall’inventario.
‘Due secondi circa…’
Quella velocità era possibile perché Grid aveva un’elevata destrezza ed era abituato allo scambio di oggetti. Una persona comune ci avrebbe messo come minimo quattro secondi. Ma questo non gli era di alcun conforto.
‘Tutti i nemici con cui ho a che fare sono ben lontani dall’essere persone comuni.’
Mostri, PNG e giocatori. I nemici che Grid avrebbe dovuto affrontare in futuro erano tutti eccezionali. Offrire loro un’opportunità di due secondi sarebbe stato fatale. ‘La protezione delle Mani di Dio non è assoluta e non è possibile evocare Tiramet al momento’. Avrebbe potuto proteggere il suo corpo con i due Scheletri di Overgeared, ma ciò era limitato a due attacchi in totale. Era difficile fare affidamento su di loro. Non poteva usarli come scudo per sempre.
“…Ah?”
Improvvisamente Grid si tolse dal viso l’espressione corrucciata. Era riuscito a trovare una nuova idea.
‘Filo d’argento!’


[Filo d’Argento]
Potere d’attacco: 100-???
Tenuta: 1000/1000
Frammenti di armature d’argento modellati in forma di vasi sanguigni per gli aghi rinforzati.
A differenza del normale filo d’argento, che ha soltanto un sottile rivestimento d’argento, questo è fatto di argento puro. Contiene anche il grande potere magico degli aghi rinforzati.
A seconda del livello di abilità dell’utente, può essere usato in vari modi grazie alle diverse forme che può assumere.
*È classificato come arma secondaria.
Condizioni d’Uso: Maestria delle Armi Secondarie Avanzata Livello 5. Più di 2000 punti di Destrezza.
*Il filo d’argento può essere sparato rapidamente se hai più di 2000 punti di Destrezza.
*Se hai più di 2500 punti di Destrezza, puoi intrecciare al massimo 5 fili d’argento insieme per creare la forma che desideri.
*Se hai più di 3000 punti di Destrezza, puoi intrecciare al massimo 10 fili d’argento insieme per creare la forma che desideri.
*Se hai più di 4000 punti di Destrezza, la velocità alla quale puoi controllare il filo d’argento raddoppia.
*Se hai più di 5000 punti di destrezza, puoi intrecciare al massimo 20 fili…
…
…
*Il filo d’argento può essere usato come materiale per creare oggetti. Tuttavia, è richiesta un’abilità da fabbro a livello artigiano.
Peso: 5


Fino a quel momento, Grid si era focalizzato sull’uso del filo d’argento solo come arma secondaria. Ma la realtà era crudele.
‘È difficile usare il filo d’argento nella pratica.’
Era troppo arduo usarlo, persino con l’elevata destrezza di Grid. Non c’era tempo per controllarlo, mentre usava sia la spada sia la magia. In particolare, il filo d’argento non avrebbe funzionato contro un avversario potente come Agnus. Non era ragionevole essere ossessionati dal filo d’argento come arma secondaria.
‘Usiamolo come materiale per creare oggetti.’
Innanzitutto, il filo d’argento era un “materiale che tutti i fabbri del Continente Est sognavano di avere”. Grid si era dimenticato di quell’aneddoto mentre si lasciava prendere dalla sua ossessione per il filo d’argento come arma secondaria. Da quando si era scontrato con Agnus Grid era in grado di pensare in modo più razionale rispetto a prima.
‘Mettere il filo tra le lame… Se lo usassi come materiale per oggetti, sarebbe un’arma secondaria estremamente utilizzabile.’
A quale uso pensava Grid?
“Legarle insieme!”
“Nyang?”
Noe fu sorpreso dall’urlo improvviso e possente del suo padrone. Grid accarezzò la testa del suo piccolo compagno, i cui occhi si erano fatti tondi.
“Posso collegare le parti di Spada Fantasma con il filo d’argento. Con un click del bottone, il filo d’argento verrà tirato e le lame voleranno per attaccarsi automaticamente sulla Spada Fantasma!”
“…Nyang?”
Noe non riusciva a capire cosa stesse succedendo. Assunse un’espressione confusa, ma Grid era così eccitato che non ci fece caso.
“È facile immaginarselo come quando Spiderman spara una ragnatela dal polso. Creerò un oggetto.”
Uno dei pochi vantaggi di Grid era che non era affatto indeciso. Una volta presa una decisione, agiva rapidamente.
“Creazione del Fabbro Leggendario!”


[Creazione del Fabbro Leggendario]
Ogni volta che il livello dell’abilità “Maestria del Fabbro Leggendario” sale, puoi creare tre metodi di produzione per oggetti d’equipaggiamento.
Numero di oggetti che puoi creare al momento: 10/24.
*Quando vengono prodotti degli oggetti usando questa abilità, il nome del creatore viene automaticamente inscritto su di essi.


[Che oggetto vorresti creare?]
“Arma secondaria. Con il click di un bottone, l’oggetto tirerà o allenterà il filo d’argento.”
[…Sto analizzando le tue intenzioni. Ho capito. Ti contatterò dopo aver compreso le informazioni del filo d’argento.]
“…”
Si trattava di un pattern mai visto prima. Grid era un po’ nervoso ma attese sommessamente. Ma il sistema rimase in silenzio. Aspettò un minuto, due minuti, poi cinque minuti. Tuttavia, il silenzio continuava.
‘Non è possibile?’
Aveva voluto spiegare l’oggetto con precisione, ma forse aveva spiegato troppo.
‘Devo essere più specifico…’
Nel momento in cui Grid stava per spiegare di nuovo…
[L’analisi del filo d’argento è terminata. Ho compreso il fine dell’oggetto che vuoi creare. Sei sicuro di volerlo creare?]
“…!”
Un vero supercomputer! Grid si meravigliò davanti all’immensa comprensione di Satisfy e annuì.
“Sì!”
[Quali materiali vorresti usare?]
“Lo collegherò all’elsa della Spada Fantasma, quindi dovrebbe essere dello stesso materiale.”
Grid vide che era rimasta solo una piccola quantità di zanna di drago e decise di usarla come materiale. Un progetto in bianco gli comparve davanti.
[Per favore, disegna l’oggetto.]
‘Il contorno…’
Creazione del Fabbro Leggendario era conveniente da usare. Anche se l’utente non aveva una piena conoscenza dell’oggetto che intendeva creare, sarebbe stato completato comunque con l’aiuto del sistema. Grid si fidava e riempì il progetto in bianco. Disegnò una piccola scatola quadrata, che non venisse troppo scossa quando fosse stata attaccata all’elsa della Spada Fantasma e disegnò una ventola girevole. Serviva ad allentare o a tirare il filo d’argento, a seconda della direzione della ventola.
‘Si attiverà cliccando il bottone fuori dalla scatola.’
Lentamente, lentamente. Non era un professionista, ma lavorò accuratamente. Passò due ore a disegnare e revisionare costantemente la scatola. Tuttavia, il progetto completo era troppo povero. Era una piccola scatola di cinque centimetri di diametro, fatta di zanne di drago. C’erano due pulsanti sull’esterno e una ventola che ruotava in senso orario o antiorario, a seconda del pulsante premuto. La ventola avrebbe tirato o allentato il filo d’argento seguendo la rotazione.
L’idea di Grid era molto semplice.
“Metterò diverse di queste scatole sull’impugnatura della Spada Fantasma. All’estremità del filo d’argento attaccherò i nuovi tipi di lama che produrrò. Poi monterò o smonterò la lama che desidero premendo un semplice pulsante.”
[…]
Il progetto era finito. Eppure, non c’era risposta da parte del sistema. Sembrava che fosse difficile interpretare il progetto di Grid.
“…Un fallimento.”
Forse ci aveva provato troppo.
‘Dovrei fare una ricerca su Internet e ripensare un po’ la struttura.’
Sospirò e nel momento in cui stava per scollegarsi dal gioco…
[Hai deciso? Quando completi il progetto, il numero di creazioni disponibili scenderà di uno.]
“Oh…!”
L’abilità Creazione del Fabbro Leggendario era meglio di quanto Grid si aspettasse. Era il potere del supercomputer Morpheus.
“Ho deciso!”
Nel momento in cui Grid parlò…
Suksak suksak.
Numeri e lingue diverse ricoprirono immediatamente il progetto di Grid. Il sistema stava svolgendo calcoli di ogni tipo in tempo reale e stava facendo del suo meglio per integrare i contenuti del progetto creato da Grid. Dopo alcuni minuti…
[Per favore, descrivi le caratteristiche dell’oggetto.]
La ricostruzione del progetto era conclusa! L’aspetto della scatola corrispondeva a quello del progetto originale di Grid, ma la struttura interna era basata su un livello che il sistema era in grado di comprendere.
‘La fonte di energia della ventola è il Mana.’
Ad ogni uso avrebbe consumato una certa quantità di Mana. Ma Grid lo accettò, dato che era semplicemente grato che l’oggetto fosse stato creato con successo. Sorrise e spiegò.
“È uno strumento secondario che può smontare una spada con un singolo click. La lama connessa con il filo d’argento resterà nell’inventario e sarà richiamata soltanto quando il pulsante verrà premuto! Poi spunterà fuori! E sarà montata sull’elsa. Uhuh.”
Un oggetto molto pratico! Grid spiegò con entusiasmo il concetto dello strumento secondario appena creato. Ma poi il sistema si bloccò.
[Non è possibile riprodurre questo oggetto a causa delle impostazioni di Satisfy. Il filo d’argento al di fuori dell’inventario non può essere collegato a lame riposte separatamente nell’inventario. Dovrebbero trovarsi insieme dato che si tratta di oggetti connessi.]
“…?”
[Si consiglia di creare uno spazio separato in cui riporre le lame connesse al filo d’argento.]
“…”
(Teneva l’impugnatura nelle sue mani callose e dieci grandi lame attorno al corpo.)
Era un’immagine del Re di Overgeared che, in futuro, sarebbe stata sulla bocca di tutti.
                                


                                



