---
title: Volume 1 - Capitolo 88
pubDate: 2025-03-10T08:59:29.211Z
tags:
    - overgeared
---


“Ehi, Pon! Non usarmi come scudo! Che stronzo, si nasconde dietro di me e poi prova a prendersi tutto il meglio!”


Pon, famoso per essere uno dei migliori lancieri di Satisfy. Dopo aver minacciato Malacus, fece schioccare la lingua verso Vantner, che barcollava come un cinghiale selvatico impazzito.


“Vantner, tu sei un cavaliere guardiano. Non è naturale che ti si usi come scudo? Il tanker attira l'attenzione, mentre l'attaccante si becca il meglio: è una strategia di buonsenso. Per favore, prova a riflettere prima di arrabbiarti. Forse hai il cervello troppo piccolo?”


Se messi uno accanto all'altro, la differenza di età tra Vantner e Pon sarebbe sembrata di 20 anni. Ma in realtà entrambi ne avrebbero compiuti 36 quest'anno. Vantner era calvo, con la barba, e sembrava avesse molto più di 40 anni, mentre Pon era bello e aveva un fisico agile, facendolo sembrare un uomo nella seconda metà dei suoi 20 anni.


Per di più, tra i due non c'era un bel rapporto. Vantner, che era peggiore nell'aspetto, aveva odiato Pon dall'istante in cui si era reso conto che aveva la sua stessa età. Anche Pon ignorava Vantner, in quanto lo riteneva un sempliciotto.


No, sin dall'inizio, per entrambi, l'età mentale non era mai stata all'altezza di quella fisica. Jishuka diceva che “quei due trovavano la forza nel disprezzarsi a vicenda”.


“La mia classe sarà pure quella di un cavaliere guardiano, ma la maggior parte dei miei punti statistica sono impegnati nella Forza. Te l'ho già detto un milione di volte, quindi cerca di ricordartelo, cervello di gallina! Devo dirtelo ancora una volta? Io sono un cavaliere guardiano, ma la mia difesa è bassa! Quindi non contare su di me! Il tanker della gilda è Toban, non io!”


“Idiota... Hai scelto una classe di difesa, eppure non hai speso i punti statistica in qualcosa di appropriato. Niente tanking, niente attacco. A cosa servi allora?”


“C-Cosa? Brutto bastardo! Ti andrebbe di sperimentare il potere di un cavaliere guardiano tutto Forza in un PvP<a href="#_ftn1" name="_ftnref1">[1]</a>? Voglio uno scontro uno contro uno!”


“Ok, ti farò vedere quanto sei incapace. Ma per ora devo declinare.”


Vantner era estremamente utile negli scontri tra utenti.


Possedeva l'abilità passiva “Riduci Danno Ricevuto” e abilità difensive di base e abilità di recupero...  A differenza di altri cavalieri guardiani, aveva un elevato potere d'attacco, per cui poteva avvantaggiarsene in battaglia.


Naturalmente, se il potere d'attacco dell'avversario fosse stato estremamente alto, la sua difesa non sarebbe stata sufficiente. E allo stesso modo, se la difesa dell'avversario fosse stata troppo alta, non sarebbe stato in grado di colpirlo col suo modesto potere d'attacco. Tuttavia, il livello attuale degli utenti non costituiva quel tipo di minaccia.


In particolare, un cavaliere guardiano possedeva un'abilità invincibile da usare una volta sola. Se il tempismo era giusto, poteva neutralizzare i movimenti del nemico all'istante. Per cui, i cavalieri guardiani tendevano ad essere molto attivi nei PvP.


Quindi Vantner aveva una grande occasione.


“Ehi, hai paura.”


Pon sbuffò. “Per niente. Ti sei dimenticato di quello che stiamo facendo? È un assalto contro un boss. Ma tu vuoi uno scontro uno contro uno adesso? Ti sembra normale? Prima di tutto, non sono più in alto di te nella classifica globale? Non è già ovvio il risultato, anche se non combattiamo?”


“Sta' zitto! Hai paura? Non scappare! Di sicuro sei bravo a parlare! Incontriamoci di persona!”


“Che succederà se ci incontriamo nella realtà? Non saresti capace di fare niente contro di me. Quindi, per favore, vedi di darti una calmata, brutto bastardo pelato.”


Vantner negò con foga, “Non sono calvo nella realtà! Ho solo impostato così l'acconciatura quando ho creato il mio personaggio. Quante volte devo dirtelo, eh, cervello di gallina?”


“Farti calvo non ti fa sembrare più vecchio? Che senso avrebbe? Devi essere davvero calvo.”


“Se fossi davvero calvo, non mi farei calvo nel gioco! Mi sarei fatto i capelli molto più folti!”


“Se facessi finta di non essere calvo, potresti deliberatamente impostare il tuo personaggio come calvo.”


“Questo brutto $#!-$#!!”


Vantner, il primo cavaliere guardiano in classifica, e Pon, il primo lanciere in classifica. I due membri che svolgevano il ruolo di avanguardia nella Gilda Tzedakah erano impegnati a punzecchiarsi, invece di combattere il nemico.


Malacus era infuriato per essere stato ignorato, quindi decise di punirli. “Perché litigate tra voi? Questi spiacevoli individui continuano a spuntar fuori!”


<em>Roaaaar!</em>


Otto raggi di magia nera puntarono verso Vantner e verso Pon, che si accorse dell'attacco e balzò rapidamente di lato. Sorprendentemente, i raggi magici di Malacus cambiarono direzione, continuando a seguire Pon con insistenza.


“Cosa? Perché non seguono me? Osi ignorarmi?”


Vantner cadde a terra e gridò, mentre Pon d'improvviso saltò su.


“Questa è la prima volta che vedo qualcuno guidare la magia. È davvero uno degli Otto Servi... Una reputazione più che guadagnata!”


Pon capì che non poteva sfuggire a quel potere magico e concentrò tutta la sua forza nella lancia. Delle fiamme intense apparvero sulla punta e Pon lanciò un'abilità.


“Lancia di Mach<a href="#_ftn2" name="_ftnref2">[2]</a>!”


<em>Peeeeeong! Pepepepeng!</em>


La lancia supersonica fu scagliata, causando una serie di esplosioni nell'aria. L'esplosione fu così vasta che persino i membri della Gilda Tzedakah, compreso Vantner, ne sentirono gli effetti.


<em>Kwajajajajak!</em>


Forza e magia pure entravano in collisione, quale delle due avrebbe vinto? Non era una domanda da porsi, perché ovviamente il più forte avrebbe vinto! La lancia rotante di Pon trapassò gli otto raggi magici in una singola luce rossa.


<em>Kwaaaaang!</em>


Il lampo rosso si abbatté sullo scudo nero. Una rara agitazione apparve sul volto di Pon.


“Non è riuscita a perforarlo?”


Esatto. Persino un'abilità come quella era inutile di fronte allo scudo di Malacus.


“...Questa è una faccenda seria.”


Pon era 23esimo nella classifica globale. Almeno in termini numerici, era il 23esimo utente più forte tra i due miliardi di utenti totali ed era uno dei migliori tre nella Gilda Tzedakah. Aveva sconfitto centinaia di boss, ma questa era la prima volta che la Lancia di Mach non andava a segno.


Serviva a ricordare loro quanto fosse ottima l'abilità difensiva di Malacus, ma Pon la pensava diversamente.


'Non sono riuscito a rimpiazzare la mia arma, nonostante abbia guadagnato 50 livelli. Questo è il suo limite. Mi serve un'arma migliore.'


Pon era al momento al livello 243. Eppure usava una lancia con limite di livello di 190. Non si poteva più evitare. Non era riuscito a trovare una lancia migliore di quella che usava ora, anche dopo aver fatto visita a un fabbro famoso.


Perché? La lancia di Pon aveva una classificazione unica. Aveva un limite di livello di 190 ma, considerando le funzioni speciali di classificazione unica, era un oggetto di gran lunga migliore di lance di livello 240 con classificazioni rare ed epiche. In altre parole, Pon doveva trovare una lancia unica che eccedesse il limite di livello di 190, prima di poter sostituire la sua arma.


Ma quando portava loro i materiali per creare la lancia migliore, quasi sempre i fabbri più celebri riuscivano solo a creare oggetti con classificazioni normali o rare. In alcuni casi, avevano prodotto oggetti epici, ma non abbastanza soddisfacenti.






'È urgente procurarsi un fabbro più che eccellente.'


L'artigiano sconosciuto che aveva rivoluzionato il mondo creando le Frecce Speciali di Jaffa! Pon e Jishuka ne avevano un estremo bisogno.


'Se creasse una lancia per me, riuscirei a penetrare lo scudo di Malacus!'


Sull'altro versante, Malacus soffriva non poco. Si era protetto con lo scudo nero contro la lancia, ma il colpo lo aveva lasciato sotto shock. Per di più, era arrivato a schierare uno scudo tre volte più spesso e aveva quasi fallito nel proteggersi da un tale colpo.


“Essere svergognato così da un semplice viandante...!”


Vantner non si lasciò sfuggire che le gambe di Malacus tremavano.


“È teso!”


Vantner afferrò le sue asce più saldamente possibile. Poi usò la sua forza per lanciarne una.


<em>Swaeeeel!</em>


Lanciare un'arma era una delle poche abilità offensive di un cavaliere guardiano, ma era un attacco leggero, in confronto alla lancia di Pon.


<em>Kang!</em>


Malacus fece una smorfia di fastidio, spostò lo scudo e deviò l'ascia.


“...”


Vantner assisté mentre la sua ascia veniva scagliata via, poi si prese la testa tra le mani.


“Aaaahg! Questo è davvero pazzesco!”


Era furioso per la sua stessa impotenza. La classe del cavaliere guardiano possedeva un albero delle abilità che proteggeva l'utente e i suoi alleati. Ma per sviluppare abilità di protezione avanzate, era necessaria una Stamina elevata.


Vantner investiva punti statistica in Forza, in modo da aumentare di livello più velocemente. Per questo, non era in grado di dimostrare a pieno le qualità di un cavaliere guardiano o di avere un ruolo efficace contro Malacus, come Pon.


D'altra parte, Pon non appariva più figo dopo aver fronteggiato Malacus da solo? Di fatto, Vantner era al 66esimo posto nella classifica globale, non molto più in basso rispetto al 23esimo posto di Pon, ma era inevitabile che il suo ego ne uscisse ferito.


“Dovrebbe esistere un oggetto per ripristinare le statistiche ai valori iniziali!”


“Satisfy non dispone di un sistema cache. È improbabile che un oggetto del genere venga mai distribuito.”


Vantner colpì il suolo, mentre Pon lo consigliava con sincerità.


“A partire dal prossimo avanzamento di livello, investi tutti i tuoi punti in Stamina. Se continui a impiegarli in Forza, il tuo personaggio diventerà uno schifo. Al momento, il cavaliere guardiano basato sulla Forza sta andando di moda nei PvP, ma ti sei reso conto di quali sono i limiti ora? Più l'avversario è forte, più un cavaliere guardiano con Forza elevata è inutile.”


“Ugh!”


Vantner rimproverò se stesso per aver distribuito stupidamente i suoi punti forza, solo per poter diventare velocemente un ranker. Per di più, Pon era così preso dal suo desiderio di trovare un'arma più forte, che non riusciva a concentrarsi sulla situazione.


In quel momento, si erano completamente dimenticati della presenza di Regas, abbandonato in un angolo!


“Ragazzi, state ancora parlottando tra voi? Non avete alcuna disciplina. Ok, vi farò capire io esattamente qual è la situazione al momento”, dichiarò Malacus, mentre afferrava la testa sanguinante di Regas.


Pon notò finalmente la presenza di Regas e chiese, “Cosa? Regas? Perchè sei in quello stato? Hai finito le pozioni? Ma perché non sei ancora scappato?”


Regas, che era stato fatto ostaggio da Malacus, rise come se fosse imbarazzato. “Ahah, volevo vedere quanto fosse forte Malacus, quindi l'ho osservato il più da vicino possibile. Ho pensato che mi avrebbe aiutato nell'allenamento.”


“...Avanti, muori.”


Lo sapeva fin dai giorni di L.T.S., ma c'erano troppi idioti nella gilda. Pon e Vantner ignorarono Regas.


Poi Malacus gridò verso Jishuka, che osservava il campo di battaglia a braccia conserte. “Ehi ragazzina! Tutti voi finirete presto come questo qui.”


Malacus cominciò a concentrare il suo potere magico sulla punta delle dita. Stava per schiacciare la testa di Regas come un'anguria.


Per un ranker, la morte era un colpo terribile. Morendo, avrebbe perso una quantità di esperienza equivalente a una settimana di caccia. Quindi, di norma, la Gilda Tzedakah non sarebbe rimasta a guardare mentre un loro compagno rischiava di morire. Avrebbero tentato di proteggerlo ad ogni costo.


Ma questa era un'eccezione. Regas avrebbe potuto vivere, ma sarebbe morto solo a causa della sua stessa stupidità. Raccoglieva ciò che aveva seminato. Non valeva la pena affrontare un tale rischio per salvarlo.


“Muori per bene e vedi di cambiare mentalità.”


In una situazione in cui nessuno, nella Gilda Tzedakah, si esponeva per salvare Regas, un uomo gridò.


“Arte della Spada di Pagma, Restrizione!”






“...?!”






Tutti gli sguardi, inclusi quelli di Malacus e Jishuka, si voltarono di lato. Poi lo videro. L'allievo di Khan, il creatore delle Frecce Speciali di Jaffa, no, forse era solo un fabbro comune. Quel giovane asiatico, la cui identità non era stata ancora determinata, danzava con un pugnale scintillante.


“...”


La sua espressione era risoluta mentre danzava. Era una rara, ma molto abile, danza della spada.


Sembrava come...


“Ma è matto?”


I membri della Gilda Tzedakah erano turbati.


“Ma cos'è? Perché improvvisamente si mette a danzare, in una situazione del genere?”


Lo strano comportamento di Grid non poteva essere compreso dalle persone ordinarie! Toban lo vide e si ricordò di un incidente accaduto in passato.


“Mi ricordo di quel tipo adesso...”


Era stato alcuni mesi prima, quando stava reclutando per l'assalto al Guardiano della Foresta nel Villaggio di Bairan. Il guerriero, che sembrava all'incirca di livello 80, voleva unirsi alla squadra fingendo di essere di livello 100. Diceva che non indossava mai l'armatura perché era un maestro del controllo. Quindi... quel perdente era Grid?


'Questo è completamente...'


Toban fece un respiro profondo e si rivolse a Jishuka.


“Capo. Come ci aspettavamo, questa sembra essere un'altra falsa pista. Grid è un guerriero, non un fabbro. Era solo uno sbruffone... no?”


Toban era sbalordito. La visione di Grid che danzava da solo sembrava pazzesca all'inizio, ma solo per un momento. Mentre osservava, il suo cuore cominciò a battere più veloce e sentì un'immensa forza provenire da Grid.


'Ma che cos'è?'


Toban non parlava più di Grid con noncuranza, mentre cominciava a sentirsi sopraffatto e si ritirava. Si rese conto che anche Jishuka e tutti gli altri membri della gilda stavano avendo la stessa reazione. Persino...


'Persino Malacus!'














<a href="#_ftnref1" name="_ftn1">[1]</a> PvP: <em>Player Versus Player</em> (giocaore contro giocatore); scontro tra due o più personaggi controllati da due o più persone


<a href="#_ftnref2" name="_ftn2">[2]</a> Mach: unità di misura della velocità, dal nome del fisico e filosofo austriaco Ernst Mach; la velocità di un corpo in moto in un fluido è espressa in Mach, o più propriamente in <em>numero di Mach</em>, ossia il rapporto tra la velocità del corpo rispetto al fluido e la velocità del suono in quello stesso fluido; a seconda che si abbiano valori di Mach intorno all'unità oppure minori o maggiori dell'unità si parla di velocità rispettivamente sonica, subsonica, supersonica. Supponendo che la lancia di Pon si muova a una velocità estrema, maggiore di quella del suono, la sua velocità in Mach sarà maggiore dell'unità e quindi supersonica.














Traduzione di Martina Procida


Editing di Libusemumei
                                


                                



