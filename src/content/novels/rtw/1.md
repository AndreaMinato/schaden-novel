---
title: Capitolo 1- Da oggi in poi sarò un Principe Reale
pubDate: 2025-08-07T11:37:50.856Z
tags:
    - rtw
---


Cheng Yan sentì che qualcuno lo stava chiamando.


“Sua Altezza, per favore si svegli…”


Si girò, ma i suoni che aveva udito non scomparvero, anzi continuarono a diventare sempre più forti. Poi percepì qualcuno tirargli leggermente la manica.


“Sua Altezza, mio Principe Reale!”


Cheng Yan aprì gli occhi di scatto. L’ambiente a lui familiare era sparito, la sua scrivania era andata e i muri familiari riempiti di post-it erano svaniti. Tutto questo era stato sostituito da uno strano paesaggio: una piazza pubblica circolare, circondata da piccole case di mattoni e una forca eretta al centro, ora dominavano il suo campo visivo; lui stesso sedeva a un tavolo dall’altro lato della piazza rispetto al patibolo. Non si trovava però su nessuna comoda sedia girevole da ufficio, ma su una dura e fredda d’acciaio. Vi era anche un gruppo di persone che sedevano vicino a lui e lo guardavano intensamente. Molti di loro erano vestiti come signori e signore medievali, tipici dei film occidentali e tentavano di soffocare i loro risolini.


Ma che diavolo? Non mi stavo semplicemente affannando per finire il progetto di meccanica prima della scadenza? 


Cheng Yan era disorientato da quei pensieri; per tre giorni consecutivi aveva infatti fatto gli straordinari. Perciò, era sia mentalmente che fisicamente al limite. Riusciva solo vagamente a ricordare che il suo battito cardiaco era diventato irregolare e che avrebbe voluto solo sdraiarsi sul tavolo e prendersi una pausa…


“Sua Altezza, per favore dichiari la sentenza”.


A parlare era l’uomo che gli aveva tirato la manica di nascosto. La sua faccia era vecchia, presumibilmente era sulla cinquantina o sessantina e indossava una veste bianca. A prima vista sembrava un po’ Gandalf del Signore degli Anelli.


Sto sognando? Pensò Cheng Yan, leccandosi le labbra secche. Sentenza? Quale sentenza?


Nel momento in cui si guardò velocemente attorno, la sua confusione fu spazzata via. Le persone che lo circondavano stavano tutte guardando verso il centro della piazza, in direzione della forca. Anche molti cittadini si trovavano in piazza e stavano agitando i pugni urlando e addirittura tirando qualche pietra verso il patibolo e verso la figura che vi ci si trovava.


Cheng Yan aveva visto un simile strumento di morte solo nei film. La forca consisteva in due pilastri che si estendevano verso l’alto per circa quattro metri da una base rialzata e in una trave che andava da un pilastro all’altro con al centro una spessa corda gialla; un capo della corda era legato alla forca, mentre l’altro era annodato in un cappio attorno al collo del prigioniero.


Nello strano sogno in cui Cheng Yan pensava di trovarsi, scoprì di riuscire a vedere tutto quanto chiaramente. Di solito avrebbe avuto bisogno di indossare gli occhiali per scorgere le parole sullo schermo di un computer, ma ora Cheng Yan senza occhiali poteva individuare ogni dettaglio del patibolo, il quale distava cinquanta metri da lui.


Il prigioniero sulla forca aveva la testa completamente nascosta da un cappuccio e le mani legate dietro la schiena; indossava vestiti grigi e sporchi, poco più che stracci buttati addosso a un corpo così esile, con una caviglia scoperta così sottile, da sembrare di poter essere avvolta con una sola mano. Cheng Yan pensò che il prigioniero dovesse essere una donna per il petto leggermente sporgente e rimase a guardarla mentre stava lì in piedi tremante a causa del vento freddo, nel tentativo di rimanere ugualmente in piedi dritta e affrontare il suo destino a testa alta.


Bene, pensò Cheng Yan tra sé e sé, che crimine avrà commesso questa donna perché così tante persone si siano infuriate e aspettino che venga impiccata con così tanta rabbia e ostilità?


I suoi ricordi apparvero, quasi come se fossero stati accesi all’improvviso, e Cheng Yan realizzò quasi nello stesso istante la causa della situazione e la risposta alla sua domanda.


Si trattava di una “strega”.


Ritenevano infatti che avesse ceduto alle tentazioni del diavolo ed era dunque riconosciuta come un’incarnazione del male.


“Sua Altezza?” sollecitò cautamente quello che somigliava a Gandalf.


Cheng Yan lanciò un’occhiata al vecchio. Beh, i nuovi ricordi di Cheng Yan gli suggerirono che il vecchio non si chiamava Gandalf, ma il suo vero nome era Barov ed era il Cancelliere della Finanza mandato dal padre di Roland per aiutare nel governo del territorio.


L’identità di Cheng Yan era quella di Roland, Quarto Principe del Regno di Graycastle, mandato qui per governare questa regione. Gli abitanti di questa città di confine avevano preso e catturato la strega, consegnandola immediatamente alle guardie locali perché la interrogassero. Interrogatorio? No, era stata subito condannata senza la possibilità di difendersi. L’esecuzione delle sospettate di stregoneria di solito era supervisionata dai signori o dai vescovi locali, ma da quando lui aveva assunto il controllo del territorio, emanare quelle condanne era diventato un suo dovere.


I ricordi di Cheng Yan risposero a ciascuna delle sue domande: non era infatti necessario filtrarli e farli scorrere, poiché era come se fossero sempre stati parte delle sue esperienze. Si sentiva momentaneamente confuso, non c’era assolutamente alcuna possibilità che un sogno avesse così tanti dettagli. Quindi, pensò Cheng Yan, era possibile che non si trattasse di un sogno? Ho davvero viaggiato nel tempo, fino all’epoca buia del Medioevo europeo e sono diventato Roland? Sono passato da pietoso ingegnere meccanico preso solo dalle sue carte a un grandioso Quarto Principe durante la notte?


Questa porzione di territorio che appariva così arida e arretrata si trovava nel Regno di Graycastle, un nome che non aveva mai letto sui libri di storia.


Bene, quindi come voglio occuparmi di questa situazione? Pensò Cheng Yan fra sé.


Cheng Yan decise che avrebbe provato più tardi a esaminare come era accaduta una cosa poco scientifica come essere trasportato attraverso il tempo e lo spazio; la sua preoccupazione immediata era come fermare la farsa che stava avendo luogo sotto ai suoi occhi. Addossare la colpa dei disastri e delle sventure a quelle “streghe” era il modo di fare di barbari ignoranti. Lui non poteva di certo spingersi a fare qualcosa di così stupido come impiccare una persona solo per soddisfare la folla che osservava.


Prese gli ordini scritti formali tenuti da Barov, li gettò a terra e disse lentamente: “Mi sento stanco, prenderemo la nostra decisione un altro giorno. La corte è congedata, che le persone si disperdano!”


Cheng Yan sapeva di non poter rischiare di essere avventato, quindi frugò attentamente tra i suoi ricordi e imitò il comportamento del Principe. Doveva portare avanti il dandismo del precedente Principe e il suo comportamento brusco. Esatto, il Quarto Principe stesso era scombinato, aveva un carattere difficile e faceva ciò che voleva senza pensare alle conseguenze delle sue azioni. In ogni caso, rifletté Cheng Yan, potevano davvero aspettarsi che un incontrollabile ventenne tenesse un buon comportamento?


Alla sua affermazione inaspettata, i membri della nobiltà che sedevano accanto a lui mantennero la loro compostezza, ma un uomo alto che indossava un’armatura si alzò e obiettò: “Sua Altezza, questo non è un gioco! Tutte le streghe conosciute dovrebbero essere messe a morte immediatamente dopo essere state identificate, o altre streghe saranno tentate di salvarle! Vuole forzare la chiesa a intervenire quando sentiranno che abbiamo permesso a una strega di vivere? Non abbiamo scelta sulla questione!”


Carter, quest’uomo audace, era in realtà il suo Cavaliere Comandante. Cheng Yan si accigliò e disse:”Perché? Hai paura?”. La sua voce era colma di una sfacciata derisione, che non era del tutto una finzione. Un uomo dal braccio più largo della vita della cosiddetta ‘’strega’’ temeva veramente che delle donne irrompessero nella prigione. Le streghe erano davvero messaggere del diavolo? “Non sarebbe meglio catturare più streghe che accontentarsi di una sola di loro?”.


Vedendo che questi non proferiva parola, Cheng Yan agitò la mano per chiamare le sue guardie personali e se ne andò. Carter esitò un momento prima di andare di sotto e raggiungere i soldati che camminavano a fianco del quarto Principe. Gli altri nobili si alzarono e porsero i loro rispetti al Principe, ma Cheng Yan poté notare un malcelato disprezzo negli occhi di quelli nella folla.


Il castello era situato a sud della città di confine. Tornati alla fortezza, congedò l’ansioso Ministro Barov sulla porta delle sue stanze, permettendosi finalmente di trarre un sospiro di sollievo, ora che era da solo.


Da persona che passava il 90% del suo tempo relazionandosi con persone attraverso un computer, affrontare tutti in questo modo superava decisamente la sua comfort zone. Cheng Yan trovò l’ubicazione del suo letto tramite i suoi ricordi, si sedette sullo stesso, e si prese un momento di vero riposo mentre cercava di calmare il suo cuore, che batteva furiosamente. Al momento, la questione più importante era far luce sulla situazione.Perché, pur essendo un Principe, non poteva starsene tranquillo nella capitale,Wimbledon City, invece di venire in questa terra desolata?


La risposta inaspettata che trovò, lo lasciò stupefatto.


Roland Wimbledon in verità era stato mandato lì per lottare per il diritto di succedere al re.


Tutto era iniziato con il magnifico proclama del Re Wimbledon III di Greycastle ai suoi figli: “Volete ereditare il regno? Il primogenito non ha necessariamente il diritto di diventare re; solo la persona che si dimostrerà più abile nel governare potrà ereditare il Paese.” Pose diversi territori sotto il governo dei suoi cinque figli e, dopo cinque anni, avrebbe deciso chi sarebbe stato il suo successore in base alle abilità che avrebbero dimostrato nel regnare sui rispettivi territori.


Se trasformare la decisione di chi avrebbe ereditato il trono, in una questione di meritocrazia e garanzia di pari opportunità, senza guardare al genere, potrebbe sembrare un concetto di larghe vedute, il vero problema era l’effettiva messa in pratica delle idee espresse. C’era qualche garanzia che avrebbero ricevuto tutti e cinque le stesse condizioni di partenza? Non era come giocare a un gioco di strategia in tempo reale. Per quanto ne sapeva, il secondo figlio aveva ricevuto un territorio migliore di quella città di confine. In effetti, quando ci pensò, gli sembrò che, tra le cinque zone che erano state loro assegnate, nessuna delle altre fosse peggiore di quella città di frontiera. Il suo punto di partenza era semplicemente più basso.


Inoltre, si chiese Cheng Yan, come sarebbe stato determinato il livello di governo? In base al popolo? Al potere militare? Alla situazione economica? Wimbledon III non aveva menzionato nessuno standard, né aveva posto la minima restrizione ai loro metodi di competizione. Nel caso qualcuno avesse segretamente assassinato gli altri candidati, cosa avrebbe fatto? La regina sarebbe rimasta a guardare i suoi figli uccidersi l’un l’altro? Aspetta…cautamente rievocò il ricordo successivo, un altro frammento di cattive notizie: la regina era morta cinque anni prima.


Cheng Yan sospirò. Ovviamente, quella in cui si era ritrovato era una barbarica e oscura epoca feudale. Già il modo in cui sembravano uccidere streghe arbitrariamente era abbastanza per dargli qualche indizio. E poi, pensò Cheng Yan, perché avrebbe dovuto voler diventare re? Senza internet e senza alcuna comodità della moderna civiltà, avrebbe dovuto vivere la stessa vita della gente nativa. Bruciare streghe per divertimento, vivere in una città dove tutti lasciavano i propri escrementi dove volevano e infine morire per la peste nera.


Essere un Principe per Cheng Yan poteva già essere considerato un inizio molto buono. Anche se non fosse divenuto re, era comunque di sangue reale ed era già stato nominato cavaliere. Finché fosse riuscito a rimanere vivo, sarebbe stato considerato uno dei Signori del Reame.


Cheng Yan scacciò i suoi pensieri vaganti e andò allo specchio della sua camera da letto. L’uomo che lo scrutò dallo specchio aveva i capelli grigio chiaro, che erano il tratto distintivo principale della famiglia reale. Il suo viso era leggermente pallido e con i suoi tratti facciali regolari, sembrava essere completamente senza personalità. Appariva carente nell’esercizio fisico e, per quanto riguardava vino e donne, si ricordò di aver indugiato su entrambi con abbastanza regolarità. Aveva avuto varie amanti nella Città del Re, ma avevano tutte partecipato volontariamente, non aveva mai forzato nessuno.


E per quanto riguardava la causa del suo personale passaggio… Cheng Yan suppose che grazie alla fretta disumana della compagnia di avanzare e progredire, il suo capo gli avesse fatto fare degli straordinari, che di conseguenza avevano portato alla tragedia che era stata la sua morte improvvisa. Le vittime di casi come questi di solito erano programmatori e ingegneri meccanici.


“Alla fine non importa, almeno ho avuto l’equivalente di una vita extra. Davvero, non dovrei lamentarmi troppo, nei prossimi giorni potrei riuscire a migliorare lentamente questa vita; ma il mio primo compito è quello di vestire i panni di un convincente quarto Principe, cosìcché le altre persone non trovino niente di strano nel mio comportamento e non pensino che sono posseduto dal diavolo, portandomi a essere bruciato sul rogo”, pensò Cheng Yan tra sé.






“Quindi, per vivere bene…” Cheng Yan fece un profondo respiro, si guardò nello specchio e sussurrò: ”d’ora in avanti, sarò Roland”.










Merges
                                


                                



