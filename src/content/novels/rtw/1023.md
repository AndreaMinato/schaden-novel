---
title: Capitolo 1023- Divergente
pubDate: 2025-08-07T11:37:51.053Z
tags:
    - rtw
---


Per un momento, la rumorosa locanda cadde nel silenzio, persino i clienti abituali seduti al bancone appoggiarono le bevande e si voltarono verso di loro.


May era rimasta un po’ scioccata. “Una volta quando ero ancora nella Vecchia Città del Re, chiesi a lui...”


“Dei consigli giusto? Ed è esattamente per questo che non vi incontrerà.” Il manager abbassò il tono di voce. “Il Signor Kajen è rimasto profondamente deluso da voi, Signorina May.”


Anche se il tono di voce era molto basso, le ragazze al suo fianco potevano facilmente catturare ogni singola parola. May si sentì stringere forte la mano, era Irene.


Queste parole le avevano colpite più di qualunque accusa, soprattutto se provenivano da un famoso drammaturgo. Sarebbe stato normale se avesse criticato o incoraggiato i giovani per il loro bene, ma dire loro che erano delle delusioni sarebbe stato veramente troppo crudele. Se avesse sentito queste parole tre anni fa, ne sarebbe rimasta completamente scombussolata e avrebbe iniziato a piangere direttamente sul posto.


Ma ormai non dava più la priorità a se stessa.


Dopo tutti gli anni trascorsi come Stella della Regione Occidentale, lei, la spina dorsale della Compagnia del Fiore Stellato, era fiduciosa sia delle sue doti di attrice che delle sue abilità. Se l’accusa dovesse urtarle così tanto, cosa ne sarebbe stato di Irene, Tina e degli altri membri della compagnia? Per non parlare di Swallow, una ragazza così talentuosa a cui mancava soltanto la fiducia in se stessa.


May si accorse di essere inaspettatamente calma in quel momento.


Fece un sospiro, si ricompose e rispose: “Davvero? Penso che debba esserci un errore. Gradirei se mi permettiate di spiegarglielo personalmente, qualora non fosse possibile, posso soltanto porgli le mie più sentite scuse.”


Il manager fu colto di sorpresa, non si aspettava che avrebbe accettato la cosa così moderatamente. Si accigliò. “Voi...”


“In ogni caso, spero che il Signor Kajen possa raggiungere più progressi nei drammi e gli auguro che possa fare un passo avanti durante la cerimonia. Togliamo il disturbo.” Fece due passi verso la porta, poi si voltò di nuovo: “A proposito, non chiamatemi Signorina May. Adesso sono la Signora Lannis.”


Sulla via del ritorno, il tempo era sempre lo stesso ma per May era come se il cielo fosse diventato più cupo. Nessuno proferì parola. La gioia e l’eccitazione che avevano quando erano partiti era completamente svanita.


Solo quando si stavano separando ognuno per la propria direzione Gait chiese: “Signora May, avete davvero litigato con il Maestro Kajen?”


“Stupido, non dire sciocchezze!” Rosia gli lanciò uno sguardo severo. “Perché mai sorella May dovrebbe andare a fargli visita se provassero rancore verso l’un l’altro? Sarebbe peggio che chiedere di essere ignorati! Come può aver detto di essere deluso da lei? Secondo me è solo geloso.”


Rimasero tutti senza parole e guardarono increduli verso Rosia.


“Ehi... l’uomo di cui stai parlando è il più grande drammaturgo di Graycastle.”


Rosia argomentò indignata: “Intendo dire che ora che Neverwinter è diventata la nuova capitale e il Fiore Stellato è la compagnia più famosa nella Regione Occidentale, loro non vengono più apprezzati come un tempo; è ovvio che non siano amichevoli verso di noi. Sono stata con May sin da quando si è trasferita da Longsong a Città di Confine. Non ha più avuto contatti con la compagnia di Kajen sin da quando è tornata dalla Vecchia Città del Re, quindi le loro pretese sul fatto che lei abbia deluso il Maestro Kajen sono infondate. In parole semplici, ci guardano dall’alto soltanto perché non abbiamo tanti anni alle spalle e non siamo famosi tra i nobili.”


“Quindi è così?” Irene parve illuminarsi.


Tutti si rasserenarono un po’, forse per via del ragionamento coraggioso e fiducioso di Rosia.


“Mi chiedevo perché sembrava il manager avesse paura di guardare la Signora May negli occhi. Dunque era perché si sentiva in colpa...”


“Quindi è questa la ragione per cui il Maestro Kajen non ha voluto vedere la sorella May?”


“Certo che no.” May roteò gli occhi. “Come potrebbe lui, un maestro di tale fama, essere geloso di me? Al di fuori della Regione Occidentale, quasi nessuno ha mai sentito parlare di me, ma il suo nome è diffuso nell’intera Graycastle, persino alcuni del Regno dell’Alba ne hanno sentito parlare. Quello che state dicendo è completamente sbagliato.”


A queste parole tutti si acquietarono.


“In ogni caso, finisce qua. Avete capito?” disse May battendo le mani. “Andate tutti a casa, abbiamo un fitto programma di riprese per domani.”


Quella notte, dopo cena Carter gli chiese della visita.


May descrisse il fatto con poche parole.


In qualche modo, non voleva che suo marito venisse coinvolto.


Dopotutto, questo era un caso che rientrava nel mondo dello spettacolo.


Nei giorni a seguire, le riprese proseguirono senza intoppi. May era preoccupata del fatto che avrebbero potuto sentirsi frustrati per via dell’incontro con la Compagnia Kajen, ma al contrario, durante l’atto finale ripreso nel Palazzo, sembrava che tutti volessero fare del proprio meglio nel contribuire ad una rappresentazione oltremodo brillante. Persino Gait si esibì meglio del solito e insistette nel finire ogni azione con perfezione prima di prendersi una pausa. La passione non solo aveva motivato l’intera Compagnia del Fiore Stellato, ma era anche diventata una sorta di rivelazione per i nuovi membri.


Alcuni di quelli che non avevano partecipato in quella visita erano addirittura convinti che fosse stata la guida di Kajen a stimolare i loro compari a lavorare con più impegno.


May si sentì sollevata.


A quanto pareva, l’incidente alla Locanda del Fischietto non aveva avuto un grande impatto sulla compagnia.


Pensava che ormai il fatto era concluso, ma accadde nuovamente qualcosa di inaspettato.


Il manager della Compagnia Kajen la visitò a fine giornata, quando avevano da poco finito le riprese.


“Il mio Signore vorrebbe incontrarvi Signorina May... no, Signora Lannis.” Pareva che l’uomo avesse aspettato a lungo al di fuori del Distretto del Castello ed il suo cappello era ricoperto da un sottile strato di neve.


Naturalmente, il Signore a cui si riferiva era Kajen Fels, il grande drammaturgo, colui che aveva fondato la Compagnia Kajen.


In quell’istante, il suo cuore si era riempito di interrogativi, voleva anche dirgli che non ci sarebbe andata usando l’essere “una delusione” come scusa, ma scoprì che lei stessa voleva vederlo... soltanto per avere una spiegazione per quelle parole.


“I miei compagni possono venire con me?” Chiese May.


L’uomo scosse la testa: “No, il Signor Kajen permette soltanto a voi di fargli visita.”


“May...” Irene era preoccupata.


Le lanciò uno sguardo confortante, poi fece un profondo respiro e disse: “Ho capito. Per favore, faccia strada.”


***






E di nuovo si ritrovò nella Locanda del Fischietto.


May, seguendo il manager, salì le scale del primo piano e mise piede in un grande studio dove vide alcuni volti familiari appoggiati agli scaffali. Roentgen “la Principessa”, Egrepo “il Giullare”, Bernis “la Nuvola Volante”... erano tutti attori di prima classe provenienti da ogni parte. Si era trovata piuttosto bene a lavorare con loro nel “Principe alla Ricerca dell’Amore”. Avrebbero dovuto essere felici di rivederla dopo così tanti anni, ma dai loro volti May poteva percepire soltanto disprezzo ed ostilità.


Questa cosa la lasciò parecchio sorpresa.


May non sperava in un caldo benvenuto da queste persone, ma non capiva il perché le mostravano così apertamente il loro disprezzo, considerando che per quanto ne sapeva, gli attori erano abili nel non mostrare mai le loro vere emozioni verso gli altri, neppure verso quelli con cui non andavano d’accordo. Per attori famosi, questo era un gioco da ragazzi e persino tra i nuovi arrivati pochissimi erano disposti a togliersi la maschera. Diversamente dai piantagrane nel Teatro Longsong, gli attori diventavano sempre più cauti con il crescere della loro reputazione. Ma in quel momento, di fronte a lei si rifiutavano persino di fare quel minuscolo sforzo.


May posò gli occhi sul vecchio dai capelli grigi seduto dietro alla scrivania. Pareva essere invecchiato molto negli anni passati, ma nessuno in quella stanza avrebbe mai ignorato la sua presenza. Erano tutti in silenzio, in attesa che iniziasse a parlare.


Kajen, come se avesse percepito lo sguardo di May, richiuse il copione che aveva tra le mani e si alzò.


La sua prima frase, la lasciò subito senza parole.


“Signora Lannis, potrei chiedervi cortesemente di interrompere la prossima rappresentazione della vostra compagnia?”




Aris
                                


                                



