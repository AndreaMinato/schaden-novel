---
title: Capitolo 1031: Il Re di Graycastle (Parte I)
pubDate: 2025-08-07T11:30:06.902Z
tags:
    - rtw
---


Nel frattempo...


Città del Bagliore.


Udendo i rintocchi della campana di mezzogiorno, Horford Quinn posò la penna d’oca e volse lo sguardo verso sud-ovest.


La notizia sull’incoronazione del Principe Roland non si era diffusa soltanto nel Regno di Graycastle, ma anche nel Regno dell’Alba. In base a quello che c’era scritto sui volantini distribuiti per le strade, questo doveva essere l’esatto momento in cui il giovane uomo veniva incoronato.


Tutto accadeva così in fretta.


Trovava difficile credere che il nuovo Re fosse molto più giovane di sua figlia Andrea. Roland era riuscito ad ottenere il trono e aveva esteso la sua influenza anche nei paesi confinanti.


Forse alcuni non conoscevano il vero nome del Re Wimbledon III, ma dopo la guerra contro la Famiglia Moya, il nome di Roland Wimbledon era divenuto ben noto a tutti i nobili della Città del Re del Regno dell’Alba. All’inizio, le voci su questo Principe straordinario circolavano soltanto tra le Camere di Commercio sotterranee, ma poi le notizie sulle sue gesta si erano diffuse rapidamente in tutto il Regno come un indomabile incendio.


Eppure tre anni fa, lui era solo un insignificante Signore di una cittadina remota. Nessuno della Famiglia Wimbledon avrebbe mai immaginato che alla fine sarebbe diventato il sovrano del Regno.


La sua ascesa improvvisa era avvolta nel mistero. Molti dei suoi comportamenti erano imprevedibili e bizzarri, come questa sua salita al trono. La cerimonia di incoronazione, ad esempio, rifletteva perfettamente l’eccentricità di Re Roland. Probabilmente era l’unico Re della storia che aveva scelto di tenere la cerimonia durante i Mesi dei Demoni.


Re con caratteristiche così peculiari emergevano tipicamente quando il Regno era in uno stato di caos, o quando erano in corso delle guerre civili. L’incombente Battaglia della Volontà Divina diede a Horford il presentimento che presto il mondo avrebbe subito dei cambiamenti drammatici.


“Vostra Maestà” disse la guardia, fermando il suo treno di pensieri. “C’è una lettera da parte del Signor Hill Fawkes.”


“Davvero?” Il suo sguardo tornò sulla scrivania. “Aprila e leggimela.”


“Come desiderate, Vostra Maestà.”


Le parole “Vostra Maestà” erano davvero piacevoli. Nei venti anni passati, era stato il Primo Cavaliere del Re e aveva pronunciato innumerevoli volte quelle parole. Horford pensava di esserne ormai diventato immune, ma nella realtà dei fatti, il suo cuore si riempiva d’orgoglio ogni volta che qualcuno si indirizzava a lui in quel modo.


In ogni caso, doveva congratularsi con il nuovo Re di Graycastle.


Horford ben sapeva che la propria ascesa al trono era dovuta al supporto di Roland. Non erano le spade del Signor Quinn che quei grandi nobili temevano, ma quell’assordante tuono, comandato da Roland, che poteva radere al suolo un’intera città. Ed era anche per questo che la sua autorità non era ancora stata contestata. Horford sapeva che la via migliore per garantirsi di poter mantenere il potere era quella di formare un’alleanza con Graycastle, specialmente in questo periodo di grandi cambiamenti.


“La lettera dice che Graycastle ha inviato una spedizione mineraria ai confini del nostro Regno. Sperano nella vostra assistenza e nel vostro supporto.”


“Informa il Conte Luoxi di questa cosa e riferiscigli di accogliere la spedizione con un corteo di cavalieri” ordinò immediatamente. “Inoltre, porta il mio ordine a tutti i Signori locali di quella regione, che possano provvedere a tutte le necessità della spedizione.”


“Sarà fatto, Vostra Maestà!”


***






Isola dell’Arciduca, al largo della costa del Regno del Cuore di Lupo.


Anche se la cittadina era molto lontana dal raggio di influenza dei Mesi dei Demoni, l’umida e fredda brezza marina rendeva il luogo desolato e sinistro. Sulle strade fangose si potevano trovare poche persone, ad eccezione della zona del molo.


Nonostante il tempo, a fianco di un magazzino c’era un bar all’aperto che attraeva tante attenzioni. Il bar offriva vini economici a marinai e viandanti che volevano riscaldarsi un po’. Gran parte dei clienti veniva e andava, ma in quel momento c’erano circa cento persone riunite al bar.


Anche una donna con addosso abiti fatti con tessuti grossolani venne attratta dalla folla.


“Farrina?” Sussurrò qualcuno. “Cosa stai guardando? Dovremo andare.”


“Demoni.” Rispose lei.


“Cosa?” L’espressione dell’altra persona cambiò.


“Ho sentito qualcuno menzionare i demoni,” disse la donna di nome Farrina. “Aspetta solo un momento, Joe.”


L’uomo esitò, ma alla fine chinò la testa e disse a bassa voce: “Sì... Vostra Santità.”


“Questo non è un ordine.” Farrina agitò la mano e si avvicinò ulteriormente alla folla, con la speranza di poter sentire dell’altro.


“Non avevo mai visto dei mostri inquietanti come quelli. Avevano delle ali più larghe di un uomo e delle zanne più grandi delle nostre braccia! Le mura cittadine non erano niente per loro!” La voce proveniva da un mercante. Si trovava al centro dell’attenzione delle persone che lo circondavano e orgoglioso, alzò ancora di più il tono di voce: “Ma non è questo il peggio. Sopra a quei demoni, c’erano seduti un altro tipo di demoni! Somigliavano agli uomini, ma erano molto più corpulenti. Le lance che tiravano sembravano avere occhi, erano veloci e micidiali e neanche le armature riuscivano a fermarle! Non mi importa se riderete di me, ma in quel momento mi sono quasi pisciato addosso.”


La folla ansimò.


“Ma è vero? Se così fosse, non sarebbero invincibili?”


“Se se ne stanno in cielo, non potremo neanche sfiorarli!”


C’era anche un gruppettino di persone che esprimevano la propria avversione.


“Ti sarai inventato tutto! Ma quali demoni... sai almeno la differenza tra bestie demoniache e demoni?”


“Giusto, vai a farti un giro sull’Altopiano di Hermes e dai un’occhiata tu stesso! Lì si che c’è ogni genere di mostro. Mi sembri pure uno che se la fa sotto facilmente, stai attento a non farti congelare il fratellino(1). ”


“Che cosa ne sapete voi?!” gridò il mercante sdegnato. “È così che il Principe Roland li descrive! Ha vissuto per molti anni nella Regione Occidentale, secondo te non conosce la differenza tra demoni e bestie demoniache? Stronzate! Le bestie demoniache sono soltanto una stupida marmaglia vagante, ma i demoni formano eserciti solidi e ben addestrati. Hai mai visto quelle bestie selvagge coordinare i loro attacchi verso i punti chiave di una città?”


“Se quello che dici fosse vero, come avrebbe fatto Graycastle a resistere?”


“Questo non lo capirai mai. In quel momento la situazione era davvero allo stremo, ma all’improvviso fiamme e tuoni si levarono dalle mura della città e rimbombarono proprio come quando grandina.” Le gocce di saliva del mercante schizzavano da tutte le parti. “E i demoni esplosero subito in mille pezzi. Il loro sangue schizzò ovunque e uno di loro cadde proprio di fronte alla locanda in cui alloggiavo. Sul petto aveva un buco grande quanto una scodella! Soltanto Dio sa come ci sono riusciti!”


“Neanche una grande balestra ha tutta questa potenza. Stando a quello che dici, la potenza di quel Principe non è forse paragonabile a quella di un Dio?”


“Ah, altrimenti come pensi che avrebbe sterminato la Chiesa?”


A queste parole, le mani si Farrina si serrarono in due pugni.


“...” Joe posò la mano sulla sua spalla e scosse la testa in silenzio.


“Lo so.” Farrina fece un profondo respiro e sciolse i pugni. “Che cosa ne pensi di questa faccenda?”


“La Luna di Sangue non è ancora comparsa. I demoni non dovrebbero essere arrivati nella Terra Barbarica. Ma le sue descrizioni somigliano molto a quelle sui demoni presenti nel Libro Sacro. E non sembrano inventate. Io... davvero non lo so.” Joe fece una pausa poi disse: “Ma noi non abbiamo nulla...”


“Nulla a che fare con questo.” Interruppe Farrina. “Hai ragione Joe. Dobbiamo prima preoccuparci dei nostri problemi.”


Dopo la morte del Papa sostituto, Tucker Thor, Farrina aveva seguito i suoi ordini e si era ritirata dalla Nuova Città Santa con il restante dell’Armata del Giudizio. Aveva pianificato di ristabilire la Chiesa sull’Isola dell’Arciduca nel Regno del Cuore di Lupo, dove un tempo risiedeva l’organizzazione di streghe nota come l’Associazione della Zanna Insanguinata. Per prevenire la rinascita delle streghe dopo che erano state sterminate dalla Chiesa, avevano scelto questa zona fertile come loro nuova roccaforte.


Ma non avevano previsto che la notizia della caduta di Hermes si sarebbe diffusa così rapidamente. Dopo aver appreso questo fatto, il Vescovo dell’Isola dell’Arciduca aveva voltato le spalle alla Chiesa ed era entrato in combutta con i nobili. Adesso era conosciuto come il Conte dell’Isola dell’Arciduca e aveva persino impiccato i messaggeri della Chiesa fuori dalle porte della città.


L’inaspettato tradimento era stato un colpo pesante per l’Armata del Giudizio e a causa di questo, molti di loro se ne erano andati. Per sei mesi avevano condotto una vita clandestina sull’Isola dell’Arciduca e ancora dovevano nascondersi come topi. Se Farrina non fosse riuscita a ristabilire la Chiesa e ad attrarre nuovi credenti, questa avrebbe definitivamente cessato di esistere.


Senza alcun dubbio, l’unico modo per evitare questa fine funesta era quello di giustiziare il traditore come deterrente.


L’unico problema era che anche il nemico possedeva un gruppo di Guerrieri della Punizione Divina.


Sarebbe stata una battaglia molto difficile.


“Andiamocene.” Farrina si rimise il cappuccio e lanciò un’ultima occhiata al bar.


Il mercante continuava a divagare: “Ci sono anche un sacco di cose interessanti lì! Ad esempio navi di ferro nero grandi come colline ed enormi edifici più alti della Torre di Babele. Una volta che li avrete visti, non li dimenticherete mai più!”


“Su, forza, raccontaci tutto! Ti offro dell’altro vino!”


“Sono stati tutti costruiti da quel Quarto Principe Roland?”


“Certamente! Ma non possiamo più chiamarlo Altezza. Nel momento in cui decisi di lasciare Neverwinter, ha ufficialmente annunciato la sua ascesa al trono! La data... fatemici pensare, giusto... è proprio oggi!”


“Wow. Quindi ora è il nuovo Re di Graycastle?”


“Ahah, esatto!” Il mercante sollevò il bicchiere pieno di vino e disse: “Dato che è il giorno della sua incoronazione, facciamo un brindisi! Al Re di Graycastle!”


“Al Re di Graycastle!” Anche la folla sollevò i bicchieri.


<em>“Il Re di... Graycastle?” </em>Sghignazzò Farrina. <em>“Continua pure a costruire il tuo magnifico Regno in quel burrone, tanto quando la Battaglia della Volontà Divina arriverà, il mondo intero verrà ridotto in cenere. Prima o poi ci rincontreremo, ma nel vero Inferno, l’unica differenza sarà nel chi ci arriverà prima. Se stavolta dovessi fallire nel sconfiggere il traditore, sarò lì prima di te; se invece dovessi vincere, aspetterò qui e con calma la notizia della tua caduta all’Inferno.”</em>


<em>“Re Roland Wimbledon”</em> pensò con ferocia.






<em>Aris</em>






<span data-sheets-value="{&quot;1&quot;:2,&quot;2&quot;:&quot;[su_service title=\&quot;Erialis\&quot; icon=\&quot;icon: comment\&quot; size=\&quot;16\&quot;]&quot;}" data-sheets-userformat="{&quot;2&quot;:513,&quot;3&quot;:{&quot;1&quot;:0},&quot;12&quot;:0}">[su_service title="Erialis" icon="icon: comment" size="16"] <em>Fr</em></span><em>atellino: in cinese è comune riferirsi in questo modo ai genitali degli uomini.</em> <span data-sheets-value="{&quot;1&quot;:2,&quot;2&quot;:&quot;[su_service title=\&quot;Erialis\&quot; icon=\&quot;icon: comment\&quot; size=\&quot;16\&quot;]&quot;}" data-sheets-userformat="{&quot;2&quot;:513,&quot;3&quot;:{&quot;1&quot;:0},&quot;12&quot;:0}">  [/su_service]</span>




                                


                                



