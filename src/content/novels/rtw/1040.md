---
title: Capitolo 1040- Il Piano di Victor
pubDate: 2025-08-07T11:37:51.055Z
tags:
    - rtw
---


Foglia, che aveva contribuito più di chiunque nell’incremento delle produzioni agricole, era stata descritta nel libro illustrato “Diario di una strega” già da tanto tempo. E da allora questo libro era sempre stato disponibile nell’Emporio, perciò non era affatto strano che un mercante estero conoscesse il suo nome.


Tuttavia, lui era il primo a richiedere l’aiuto di una specifica strega. Gli abitanti dei Quattro Regni, diversamente dalla gente avventurosa dei Fiordi, erano profondamente influenzati dalla Chiesa, perciò avevano molti pregiudizi contro le streghe. Ora c’era una persona che stava proponendo di sua propria iniziativa di lavorare con una strega. Roland non poteva fare a meno di sentirsi incuriosito.


Dopo aver letto la lettera, si toccò il mento e disse: “Proviene dal Regno dell’Alba... sai anche dove vive a Neverwinter?”


“Sì,” rispose Barov. “L’Ufficio Amministrativo lo ha tenuto d’occhio. Ho anche chiesto alla Signora Pergamena di controllare le tasse che ha pagato e siamo riusciti a risalire ai documenti di sei anni fa. In quel periodo acquistava principalmente gemme, e occasionalmente anche alcune pellicce; tutti beni che non hanno niente a che fare con il cotone.”


“Interessante.” Roland ben sapeva come era arretrato il sistema di raccolta delle tasse di quest’epoca. Gli esattori registravano una ad una tutte le tasse che ogni persona pagava e, con il passare del tempo, loro stessi perdevano traccia di quante tasse erano state effettivamente versate, per non parlare del controllo dei dati. I resident fissi non avevano scelta, perchè le loro proprietà erano sotto gli occhi di tutti, ma per i mercanti era un’altra storia poiché viaggiavano frequentemente tra le città e avevano molti trucchetti per sfuggire alle tasse imposte dai Signori locali. Il fatto che le registrazioni dei versamenti di Victor potessero essere rintracciate fino a sei anni addietro, suggerivano che doveva essere un uomo onesto e affidabile, cosa veramente rara per un mercante.


“Convocalo qui a Palazzo” disse Roland posando la lettera. “Ho bisogno di parlargli da solo.”


“Come comandate, Vostra Maestà.”


***






Poco dopo, Roland incontrò il mercante nella sala delle riunioni.


Aveva l’aspetto di un cittadino del Regno dell’Alba. Come Andrea, aveva dei capelli di color oro pallido, i lineamenti gradevoli e una pelle ben curata. L’atteggiamento educato e l’etichetta mostravano subito che proveniva da una famiglia benestante.


Era difficile immaginare che un uomo come lui dovesse viaggiare tra i regni per mantenersi. Anche nel caso di affari importanti, avrebbe benissimo potuto affidare la gestione a qualche sottoposto affidabile. Dopotutto, in quest’epoca i viaggi per lunghe distanze erano difficili per chiunque, che siano ricchi o poveri.


Vista la confusione di Roland, Victor gli fornì un’appropriata spiegazione: conflitti familiari.


Per sfuggire all’oppressione del fratello maggiore e per provare la sua abilità, se n’era andato da casa per gestire un’attività a Graycastle.


La storia di Victor non era molto convincente, ma Roland decise di non essere troppo ficcanaso, dopotutto erano affari privati e non gli interessavano particolarmente. D’altro canto, Usignolo non aveva reagito, il che significava che il mercante stava dicendo il vero.


Dopo le introduzioni, Roland andò direttamente al punto. “Vorresti che Foglia coltivasse dei semi di cotone più produttivi per poter aprire un nuovo negozio di vestiti? E questa nuova marca verrà promossa in tutto il Regno con vestiti di cotone economici e raffinati?”


Quello che Roland gli stava chiedendo non se lo era inventato, ma era tutto scritto alla fine della lettera. Questa era una delle ragioni per cui aveva deciso di incontrare Victor di persona. Era come se qualcuno gli stesse presentando un piano aziendale che mirava a guadagnare cento milioni e tutto quello che gli mancava al momento era un investimento di cinquecento.


“Non soltanto nel Regno di Graycastle.” Il mercante annuì. “Ho fatto una stima dei prezzi. I prodotti finiti saranno competitivi nel Regno dell’Alba, anche includendo i costi del trasporto.”


Vendere a prezzi bassi poteva essere utile per introdurre il prodotto nel mercato, ma... non sarebbe stato tutto così semplice. “Come intendi garantire che i tuoi prodotti saranno sia economici che raffinati?”


“Prima di tutto, avrò bisogno di cotone speciale, Vostra Maestà” disse Victor con entusiasmo. “La Signorina Foglia è riuscita a creare il frumento dorato che ha una resa di tre volte superiore alla norma, penso che riuscirà anche a triplicare la resa del cotone. Se il prezzo della materia prima dovesse essere ridotta ad un terzo del prezzo attuale, allora anche i vestiti saranno più economici.”


Roland non riuscì a trattenere un sorriso. A prima vista, la logica dietro a queste parole parevano giuste, ma ripensandoci, chiunque si renderebbe conto di quanto fosse in realtà ridicola. Sarebbe stato facile per Foglia coltivare del cotone ad alta resa. Con l’aiuto dell’enorme riserva di potere magico fornitole dal Cuore della Foresta, poteva coltivare nuove varianti di semi molto più rapidamente di prima. Tuttavia, il prezzo dei cereali a Neverwinter era stato fissato basso per ragioni di stabilità, non perché non potevano essere venduti ad un prezzo più alto.


Sarebbe stato un grosso problema se le persone non potessero più permettersi il cibo, quindi il prezzo del grano doveva essere controllato e mantenuto basso. Tuttavia, per il cotone non era la stessa storia, poiché le persone avrebbero sempre potuto optare per alternative diverse come il lino, la canapa e le pellicce.


“Va bene... presupponiamo che Foglia riesca a creare del cotone con una resa di tre volte superiore. Perché dovrei vendere questo cotone a te ad un prezzo scontato quando potrei benissimo venderlo ad altri mercanti a prezzo di mercato?”


“Perché potrei risparmiarvi molti investimenti e creare oltre duemila posti di lavoro, provvedendo all’occupazione della città” disse Victor senza alcuna esitazione. “Oltre a questo, otterreste un sacco di entrate derivanti dalle tasse e anche il vostro popolo ne beneficerà. Non dovrete fare niente, penserò io a tutti gli affari di gestione e alla linea di produzione.”


Roland fu sorpreso dalla risposta di Victor, dato che era piena di termini moderni. Ci pensò su per un bel po’ prima di chiedere: “Tutte queste parole... le hai lette sui giornali?”


“Quelli e anche dagli annunci di Neverwinter. Li ho studiati tutti con attenzione. Alcune delle parole erano un po’ difficili la prima volta che le lessi, ma mi hanno aiutato a comprendere il commercio da un’altra angolazione” disse Victor con una mano sul petto. “Gli altri Signori mi avrebbero subito buttato fuori se avessi proposto a loro una riduzione del prezzo, ma sono certo che voi vedete il valore in tutto questo.”


<em>“Questo sì che è un complimento astuto... se ora lo dovessi buttare fuori, non sarei diverso dagli ‘altri Signori’?”</em> Roland arricciò le labbra. “Parlami del tuo piano.”


Victor parlò eloquentemente per quasi un’ora. Era evidente che si fosse preparato molto bene in anticipo.


La sua idea non era complicata. In breve, voleva creare un sistema di commercio che integrasse l’agricoltura, la produzione tessile e la vendita. La Famiglia Lothar aveva una storia piuttosto lunga nella produzione di indumenti, perciò possedeva già rilevanti esperienze e tecniche. Una volta che il progetto venisse avviato, non ci sarebbe stato tanto da attendere prima di vedere i primi frutti del loro operato.


Naturalmente, chiunque potrebbe descrivere un progetto attraente con la retorica, ma Roland continuò ad ascoltare perché vide che Victor aveva preso in considerazione diversi dettagli. Neverwinter non era un luogo adatto alla coltivazione del cotone, perciò le piantagioni e le fabbriche tessili dovevano essere posizionate nel Territorio Meridionale dove c’era più luminosità e le temperature erano alte per tutto l’anno. Inoltre, la migrazione del popolo della Nazione della Sabbia rappresentava una grande forza lavoro disponibile. Tutto pareva essere in accordo con il piano. Le cuciture finali e la produzione degli indumenti sarebbero state svolte a Neverwinter, dopodiché i prodotti finali sarebbero stati direttamente venduti in città, poiché qui il potere d’acquisto era più alto.


Victor avrebbe provveduto a tutto, come l’investimento iniziale ed i preparativi, l’acquisto delle terre, il reclutamento dei contadini, la costruzione degli impianti manifatturieri e l’acquisto degli strumenti. Neverwinter non avrebbe dovuto rischiare niente, poiché non avrebbe dovuto spendere né tempo né denaro nell’iniziativa. Oltre al provvedere i semi di cotone ad alta resa, Neverwinter avrebbe guadagnato in tutto il processo.


In più, grazie al semplice utilizzo del cotone, il rendimento dei prodotti finali poteva essere facilmente stimato dalla quantità di materiali utilizzata. Sarebbe stato facile per Roland calcolare le tasse, il che era un vantaggio per entrambi.


Tra i dettagli che Victor aveva menzionato, a Roland interessavano due in particolare: il primo era che la Famiglia Lothar possedeva già degli efficienti strumenti di filatura capaci di lavorare tre volte la resa del cotone; l’altro era che avevano un numero di abili sarti che disegnavano indumenti per i nobili di Città del Bagliore, perciò gli abiti che avrebbero creato sarebbero stati sicuramente popolari. Victor ammise anche che questa idea imprenditoriale era stata un’ispirazione dopo la visione de ‘La Principessa Lupo’. Si era accorto che i cittadini di Neverwinter indossavano ancora degli abiti semplici, il che non era molto appropriato per la nuova capitale.


Questi due punti erano la chiave dell’intero piano, poiché con essi, questa enorme e ambiziosa proposta imprenditoriale non era più un castello per aria, ma un piano realmente realizzabile.




Aris
                                


                                



