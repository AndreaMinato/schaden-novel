---
title: Capitolo 1061- Evento Sportivo
pubDate: 2025-08-07T11:37:51.057Z
tags:
    - rtw
---


&nbsp;


<strong> </strong>


Mentre emetteva un fischio di vapore, lentamente l’imbarcazione si allontanò dalla Spiaggia poco Profonda.


Joan era in piedi sulla poppa, dando l’addio al Gruppo di Esplorazione con riluttanza: dopo un intero inverno, il suo legame con le streghe si era stretto ancora di più. Questa rara amicizia era particolarmente forte per lei poiché era passato moltissimo tempo da quando qualcuno si era preso cura di lei e aveva sentito la sua mancanza.


Anche se poteva sembrare monotono e forzato, continuava a ripetere la parola “addio” che aveva appreso poco prima di partire.


Fulmine pareva piuttosto sperduta. Guardava in direzione della poppa con gli occhi spalancati. Più volte Roland aveva rischiato di dirle che anche Tuono si trovava sulla nave, ma ripensando alla fiducia che gli aveva riposto quest’ultimo, era sempre riuscito a ricacciare l’impulso in fondo al cuore.


Maggie si copriva la bocca con le mani, le sue spalle tremavano e gli occhi erano colmi di lacrime. Non emetteva alcun suono, probabilmente per paura di scoppiare a piangere.


Soltanto Lorgar era rimasta calma. Trasportava Maggie sulla coda e Fulmine sotto al braccio mentre con l’altro braccio salutava Joan. Gli addii erano comuni tra i Mojin perciò ci si era già abituata.


Agli occhi di Roland, la Principessa Lorgar del Clan del Fuoco Selvaggio non era più la stessa solitaria di quando era appena giunta a Neverwinter. Aveva già iniziato a cambiare, anche se probabilmente lei stessa non se ne rendeva conto.


Questa era una delle ragioni per cui Roland aveva deciso di non fargliene parola.


Con un gruppo di amici così, era certo che prima o poi Fulmine sarebbe tornata ad essere la ragazza energetica di sempre.


Le sorelle che per adesso erano partite, prima o poi sarebbero tutte tornate.


Nel giorno seguente la partenza di Tuono, Roland annunciò tramite il Settimanale di Graycastle il primo Evento Sportivo Nazionale della Città del Re.


Consisteva in un solo evento. La maratona.


I punti di partenza sarebbero state le zone principali di entrambe Neverwinter e Longsong, mentre il traguardo finale sarebbe stato il centro della Strada Principale del Regno: una distanza totale di ventotto chilometri. I primi dieci avrebbero vinto un premio che variava tra i dieci ed i cento ori reali ed il campione avrebbe anche ricevuto una medaglia commemorativa dal Re stesso.


Questa notizia scosse immediatamente l’intera Regione Occidentale!


In men che non si dica, chiunque sulle strade ed i viali chiedeva informazioni sull’evento e la confusione non era inferiore a quella creatasi all’uscita del film magico.


Usando cento ori reali come anticipo, sarebbe stato possibile comprare una casa con acqua corrente, riscaldamento e corrente elettrica nel distretto più vicino al Distretto del Castello. A parte quei locali che si erano trasferiti quasi da subito, questo era l’obiettivo della maggior parte dei cittadini di Neverwinter.


Anche se la nuova Città del Re non era suddivisa in città interna e città esterna come le città tradizionali e non c’erano delle mura che separavano le due aree, le persone speravano comunque di trovarsi un po’ più vicine a Sua Maestà il Re.


Solitamente, raggiungere uno scopo simile richiedeva diversi anni di risparmi, ma ora si stava presentando l’occasione di poterlo realizzare all’istante!


Era diverso sia dal Premio per Contributo Eccezionale che dal Premio per Eroe di Guerra: il primo veniva conferito ai maestri dei rispettivi campi, ai quali non mancava certo il denaro anche senza i reali d’oro del premio, mentre il secondo richiedeva la volontà di sacrificare il proprio tempo, del coraggio e  un po’ di fortuna. Ma per quando riguardava l’Evento Sportivo?


Uno doveva soltanto sapere come correre!


Dopotutto tutti avevano due gambe.


Agli occhi delle persone, questa era un’altra delle dimostrazioni della compassione e della generosità che Sua Maestà aveva verso il suo popolo.


In passato, tutti i vantaggi erano per i residenti ufficiali, ma stavolta, quello che più gratificava le persone era che questo evento era per “tutti i cittadini”, proprio come annunciato nel notiziario settimanale.


Non soltanto i cittadini di Neverwinter, ma anche i mercanti provenienti da altre città potevano partecipare.


Per questa ragione, non era sorprendente che questa notizia avesse creato un effetto così grande.


Naturalmente, Roland non aveva soltanto l’intenzione di guardare la partita e vedere chi fosse il più veloce. Un Evento Sportivo era utile per migliorare l’unione e incoraggiare le persone a mettersi in gioco e lavorare sodo. Come seguito per le celebrazioni del Giorno della Vittoria e come ultima chiamata prima dell’inizio della guerra, non c’era nulla di più stimolante di un Evento Sportivo.


Inoltre, aveva anche un altro piccolo scopo.


Annunciare il ritorno della bicicletta.


Si era sempre sentito colpevole per il fallimento del prodotto della sua politica precoce: la splendida invenzione del Re di Graycastle, la pubblicità di Barov e tutti i manifesti che al tempo avevano riempito tutte le piazze. Eppure, dopo aver prodotto non più di duecento veicoli, avevano dovuto fermare la distribuzione a causa di mancanza di produttività. La fabbrica era stata convertita in uno stabilimento per l’assemblaggio di motori a vapore e quasi metà dei prodotti finiti erano stati dati agli operai come ricompensa.


Non solo aveva fallito nel realizzare lo scenario che aveva concepito, in cui tutti pedalavano delle biciclette tra i distretti della città, aveva anche perso molte risorse a causa di una pianificazione errata. Ad esempio, tutti i macchinari e gli utensili specifici per la produzione di parti per la bicicletta erano stati riciclati e la metà delle biciclette prodotte erano state lasciate nel magazzino poiché non sarebbero state sufficienti per il Primo Esercito.


Di tutti i progetti che aveva personalmente avviato, questo era l’unico che non gli aveva portato alcun beneficio.


Proprio per questo doveva cancellare questa macchia.


Ad oggi, la situazione nella città era completamente differente da quella di due o tre anni fa: l’espansione sfrenata aveva portato ad un drammatico incremento delle aree urbane. Nuovi distretti erano stati fondati lungo la Strada Principale del Regno e la distanza per arrivare ai principali luoghi di lavoro come le fabbriche, i porti e le miniere aumentava sempre di più. Camminare era diventata un’attività stancante e che prendeva tanto tempo mentre la perfezione delle strade di città permetteva ai ciclisti di raggiungere facilmente più posti.


D’altro canto, anche la produttività di Neverwinter era cresciuta molto. Con l’utilizzo dei vermi della gomma e di nuove macchine utensili, era possibile ottenere gli stessi risultati delle streghe senza avere ripercussioni sugli altri progetti in corso.


E ora, era giunto un buon momento per sollevare il tema delle biciclette.


Facendo seguire il gruppo di maratoneti dal Secondo Esercito in bicicletta, per dare indicazioni e come soccorritori in caso di incidenti, tutti avrebbero realizzato i benefici di questo mezzo di trasporto.


Come risultato, il più grande errore che aveva commesso dopo la presa del potere non sarebbe più esistito.


Roland pensò, sicuro si sé.


“Uh? Questa è la città del Grande Capo?” Guelz Fuoco Ardente uscì dalla cabina strofinandosi le guance. “Questa nave di cemento è potente, sì, ma veramente troppo rumorosa. Se ci sto per altri due o tre giorni diventerò sordo.”


“Padre, davvero non avete intenzione di nascondere i tatuaggi sul viso e vestirvi con degli abiti più settentrionali?” Rohan lo seguiva vicino e disse: “Quelle persone al porto... ci stavano guardando tutti.”


“Non importa, lasciali guardare.”


“Ma...”


“Hai paura di venire discriminato?” Guelz gli lanciò uno sguardo. “Se l’apparenza di un viaggiatore Mojin è troppo da accettare per loro, che genere di vita sta trascorrendo mia figlia? Il Grande Capo ha detto che nel suo territorio, siamo tutti uguali. Voglio proprio vedere se ha mentito ai Tre Dei.”


Dopo che venne menzionata Lorgar Fuoco Ardente, Rohan smise di parlare e rinunciò a persuaderlo.


Il Capoclan scosse la testa segretamente. Pareva che la sua sorella combattente avesse ancora una grande influenza su di lui.


Guelz non era giunto fin qui dal Porto delle Acque Chiare per un capriccio: sotto alla guida di Brian, il popolo della Nazione della Sabbia che aveva deciso di spostarsi alle piccole oasi aveva finalmente vinto la battaglia di vendetta durata due mesi. Le menti dietro al massacro della Corrente d’Argento, il Clan dell’Onda Selvaggia ed il Clan dei Tagliaossa, erano state distrutte e il sistema dei sei clan della Città delle Sabbie Ferrose era ormai diventata storia.


Portava con sé un messaggio da parte di Brian.


Un compito del genere non doveva essere portato a termine da un Capoclan, ma a causa della guerra, il Clan del Fuoco Selvaggio si era perso la cerimonia di incoronazione del Grande Capo, per cui era appropriato che fosse lui a portare la notizia della vittoria come dono in segno della sua sincerità.


Guelz era anche curioso di vedere come se la stava passando Lorgar.


Lei non avrebbe mai parlato dei suoi problemi nelle lettere, per cui era meglio che vedesse tutto con i suoi stessi occhi.


Aveva forse perso peso? Qui non c’erano né il Vino Lanterna di Fuoco né vermi della sabbia grigliati.


&nbsp;


<em>Aris</em>
                                


                                



