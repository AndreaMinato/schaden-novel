---
title: Capitolo 1098- La Protettrice
pubDate: 2025-08-07T11:37:51.061Z
tags:
    - rtw
---




















Dopo che il gruppo di soldati si disperse, il vecchio tornò verso il treno. Fulmine entrò nella carrozza di comando volando attraverso la finestra posteriore e atterrò silenziosamente sul pavimento del vagone.






Il vecchio uomo stava in piedi di fronte al pannello di controllo, immobile come una statua di pietra, mentre guardava quello che giaceva nella sua mano.






Vedendo il suo aspetto solitario, Fulmine avrebbe voluto consolarlo, ma per qualche ragione, le parole l’avevano abbandonata.






Il vecchio non vide Fulmine fino a quando lei non toccò la tenda semi-aperta.






“Ah, tu sei la piccola ragazza dell’altro giorno...” disse l’uomo sbattendo le palpebre sorpreso.






“Mi chiamo Fulmine” disse facendo un passo indietro. “Mi scusi, io...”






“Capisco. Sei qui per confortarmi, giusto?” Disse il vecchio sorridendo. “Non fa niente. Non sono ancora così vecchio da aver bisogno del conforto di una ragazzina. Ad essere onesti, sarebbe anche un po’ imbarazzante. L’abilità che hai è davvero comoda, ti permette di andare dove vuoi.”






Fulmine si sentì sollevata notando che il vecchio non era sconsolato come aveva pensato che fosse. “Io... busserò la prossima volta che verrò” disse.






“Non ti sto rimproverando, bambina” disse aprendo un tavolino pieghevole dal muro. Lo ripulì con la manica. “Vieni a sederti, ti preparo una tazza di tè. È l’unica cosa che ho qui per intrattenere gli ospiti.”






“Gra-zie” disse Fulmine andandosi a sedere al tavolino. Sul pannello di controllo vi era una carta d’identità di Neverwinter.






“Io sono Broocher, puoi anche chiamarmi con il mio soprannome, Signor Howler. I ragazzi sul treno mi chiamavano tutti così.” Il vecchio posò sul tavolino una tazza di tè caldo e chiese: “Sei andata al funerale?”






Fulmine annuì, poi scosse la testa: “Mi sono fermata a guardare per un paio di minuti...”






“Vuol dire che non hai perso nessuno dei tuoi compagni, è una buona cosa.”






Fulmine strinse la tazza e chiese: “Suo figlio...”






“Oh, era Robert, il mio terzo figlio. E’ morto quando hanno tentato di conquistare il campo dell’artiglieria.” Disse lentamente. “Il comandante dice che è stato molto coraggioso.”






“Lo è stato” mormorò Fulmine. Aveva sentito tutto riguardo alla battaglia da Sylvie. Ci voleva un gran coraggio a caricare verso i demoni lancieri senza armi da fuoco o il supporto delle Streghe della Punizione Divina.






“Il mio terzo figlio era il più timido tra tutti i miei figli. Quando faceva il minatore, non rispondeva mai alle angherie inflittegli dai capi. Veniva soltanto a piangere da me” disse Broocher sospirando. “Ti stai forse chiedendo perché non sembro molto triste?”






La ragazzina era a corto di parole: “No, io...”






“Fa niente” la rassicurò il vecchio. “Sapevo che questo giorno sarebbe arrivato... il mio terzo figlio, e anche gli altri due, mi hanno sempre detto le stesse cose.”






“Che... cosa hanno detto?”






“Mi dicevano che volevano difendere Neverwinter, che volevano proteggere la propria casa e tutto quello che avevamo ottenuto con fatica.” Il vecchio sorseggiò il tè e continuò: “Ad essere onesti, inizialmente non li capii e chiesi loro perché dovevano essere proprio loro e non qualcun’altro.”






Fulmine si stava facendo la stessa domanda.






Broocher parve indovinare che cosa stesse pensando. Rispose: “Dissero che gli altri avevano già fatto i loro sacrifici.”






“Molte persone hanno perso la vita nelle battaglie contro le bestie demoniache quando facevano parte della milizia. Molti sono morti quando hanno combattuto contro il Duca Ryan e contro la Chiesa. Se tutti avessero pensato solo a sé stessi e non agli altri, ora saremmo ancora a lavorare nelle miniere e a vivere come animali” disse il vecchio. “Non ci sono battaglie senza sangue. Tutti hanno il proprio turno. Se nessuno si dovesse fare avanti, saremmo alla mercé dei nostri nemici. Così mi hanno detto.”






“Non sono sicuro se i miei tre figli avessero ragione, ma so che questa è stata una loro scelta.” Fece un lungo respiro e proseguì: “Erano adulti, sapevano quello che facevano. Questo mi basta. Rispetto al mio primogenito che è morto per il freddo, il mio terzo figlio verrà ricordato per sempre nell’esercito. Per cosa dovrei essere triste?”






Fulmine si ricordò delle parole che disse il capotreno l’altra notte. <em>“Erano fragili e deboli come topolini, ma dopo che sono entrati nell’esercito, sono cambiati moltissimo. È da qui che viene la mia fiducia nel Primo Esercito. Un esercito con persone così non è facile da sconfiggere.”</em>






<em>“Quindi è così...”</em> pensò Fulmine.






“A proposito, dovrei ringraziarti.”






“Ringraziare... me?” Ripeté Fulmine confusa.






“Sì” disse il vecchio sorridendo. “Senza il tuo avvertimento, avremmo sofferto una perdita ancora più grande. Da un certo punto di vista, hai protetto il Primo Esercito e anche l’altro mio figlio. Mi stavo chiedendo quando avrei potuto incontrarti di nuovo e pensavo che probabilmente non ti avrei mai più rivisto in futuro, ma sei comparsa proprio dietro di me. È bello poterti ringraziare di persona.”






Dopo il tè, Fulmine salutò Broocher.






Volando fuori dal treno, attraverso i vetri dei finestrini, vide l’uomo tornare verso il pannello di controllo, afferrare la carta d’identità e nascondere il volto tra le mani.






***






Maggie stava svolazzando in aria quando Fulmine tornò nell’area residenziale. Non appena la vide, si gettò in un forte abbraccio: “Dove sei stata, gruu? Perché sei tornata così tardi, gruu? Ti sei dimenticata che giorno è oggi, gruu?”






“Uhm, che giorno è?”






“È il giorno in cui Lorgar viene dimessa dall’ospedale!” Esclamò Maggie posandosi sulla testa di Fulmine. “Andiamo subito all’ospedale, gruu!”






“Ah... va bene. Ho capito, stai tranquilla.” Fulmine fermò il piccione e volò verso il centro dell’accampamento. La Torre della Stazione Numero 1 aveva subito dei grandi cambiamenti dopo l’attacco notturno. Tutti gli edifici, inclusi le caserme e l’ospedale erano stati spostati nel terreno, tranne la piattaforma, il campo e la torre di guardia. In questo modo, la linea difensiva poteva coprire la cerchia più esterna dell’accampamento e nel frattempo tenere sotto controllo anche l’interno. Se i demoni dovessero lanciare nuovamente un attacco simile, sarebbero riusciti a minimizzare i danni.






Fulmine e Maggie intravidero subito la figura della Ragazza Lupo.






“Ehi!” Esclamò Lorgar muovendo le orecchie. “Da quanto tempo.”






“Ma se è passata solo una settimana” disse Fulmine; era sollevata nel vedere la Ragazza Lupo di ottimo umore. Era molto preoccupata perché dalla descrizione di Maggie, quando Lorgar era stata portata all’ospedale, sembrava stesse quasi per morire.






“Mi sembra che il tempo passi troppo lentamente, forse perché passo tutti i giorni a dormire” disse Lorgar stiracchiandosi. “Accidenti a Nana, ha aspettato una settimana intera prima di guarirmi tutte le ferite. Se fossi rimasta un’altra settimana, le ferite si sarebbero guarite anche da sole.”






In base a quello che affermavano le streghe di Taqila, le streghe avevano una tolleranza più alta agli effetti collaterali delle felci del sonno rispetto alle persone comuni. Perciò, per risparmiare il potere magico di Nana, si addormentavano per ricevere le sue cure.






“Hai davvero una capacità di guarigione mostruosa, come quella di Lady Cenere, gruu!” Disse Maggie sbattendo le ali.






“Uhm... dopo che ho parlato con la Signorina Andrea, non penso che sia una cosa di cui potersi vantare” mormorò Lorgar a bassa voce.






“Gruu?”






“No, nulla” disse la Ragazza Lupo camminando verso Fulmine. Poi la sollevò dalle ascelle.






“Ohi, ohi... cosa stai facendo? Mettimi giù” gridò Fulmine imbarazzata. “Ci stanno guardando!”






“Sylvie mi ha raccontato tutto, tutto quello che hai fatto.”






“Io...”






“Vedi? Se ti impegni ce la fai” disse Lorgar stringendola a sé. “Questo è il Capitano che conosco.”






Fulmine smise di agitarsi e sentì il calore diffondersi in tutto il suo corpo. Dopo un momento di silenzio, mormorò: “Ma sono sempre una codarda.”






“Se riesci ad ammetterlo significa che hai fatto progressi” disse Lorgar rimettendo Fulmine a terra. “Non ci abbandonerai di nuovo, vero?”






Guardò la Ragazza Lupo, poi guardò Maggie e annuì: “Non lo farò più.”






Nel momento in cui fece la sua promessa, sentì un peso sulle spalle.






Ma questa sensazione non le dava fastidio.






Al contrario, in qualche modo le dava una sensazione di sicurezza.






“Gruu?” Chiese Maggie sorpresa. Inclinò la testa: “Di che cosa state parlando, gruu?”






“Dei festeggiamenti” disse Lorgar raddrizzandosi. “Dato che siamo tutte sane e salve, non dovremmo andare a bere?”






“Festeggiamo, gruu!! Festeggiamo, gruu!” Maggie rispose allegra.






“Ehi, un momento...” disse Fulmine esitante. “Devo pattugliare l’accampamento stasera.”






“Non fa niente. Basta che tiri fuori le bevande, berremo anche per te” disse Lorgar con la coda alzata. “È questo che un Capitano dovrebbe offrire alla propria squadra no?”






<em>Aris</em>


                                


                                



