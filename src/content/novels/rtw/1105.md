---
title: Capitolo 1105: Il Cuore di Foglia
pubDate: 2025-08-07T11:30:06.919Z
tags:
    - rtw
---




















Due giorni dopo.






A Neverwinter, Graycastle.






“Questo è quanto riguarda la situazione di quella volta...” Cenere raccontò i dettagli sul suo incontro con il demone. “Dopo che il fuoco è stato domato, Fulmine ha trovato alcune tracce dei nemici a circa cento chilometri a nord. Quelle tracce devono essere state lasciate dai Demoni Ragno quando hanno attraversato la foresta. Suppongo che fossero soltanto in tre o quattro.”






A causa dell’interruzione del segnale, Roland aveva scoperto dell’attacco a Foglia soltanto verso sera. Il mattino seguente, aveva immediatamente istruito a Tilly e a Wendy di volare fino alla stazione di testa e di riportarla a Neverwinter.






Cenere aveva subito solo delle ferite lievi, ma Foglia dovette essere aiutata a scendere dall’aereo.






Per fortuna, Tramonto aveva piantato un Seme della Simbiosi nel corpo di Foglia. Nonostante lei fosse rimasta priva di conoscenza, il suo simbionte pareva intatto. Ciò significava che l’impatto su di lei era stato più mentale che fisico.






Roland scacciò i pensieri inutili e si voltò verso una grande cartina messa sulla sua scrivania.






Nella sua mente, si era già formata una vivida scena dell’intero attacco.






Il demone comandante doveva aver notato qualcosa di strano riguardo alla Foresta delle Ombre, ovvero che la ferrovia svoltava nella foresta e proseguiva verso Taqila. Invece di oltrepassare con la forza i fossati ed il filo spinato alla stazione di testa, aveva direttamente attaccato la strega che controllava la foresta.






Al tempo stesso, un gruppo di demoni aveva percorso quasi cinquecento chilometri a partire dalle rovine di Taqila fino alla parte settentrionale della foresta. I Demoni Ragno non solo avevano appiccato il fuoco, ma rifornivano anche il loro esercito di Nebbia Rossa. In un certo senso, questa era la prima operazione di guerriglia dei demoni.






L’incendio era solo un diversivo per attirare l’attenzione delle streghe. I demoni dovevano aver previsto che il controllore della foresta sarebbe rimasto ad osservare lo sviluppo degli eventi. A loro non importava se il Primo Esercito riuscisse o meno a domare l’incendio.






Probabilmente, ai loro occhi Foglia rappresentava il perno dei rifornimenti per il Primo Esercito.






Era chiaro che i demoni fossero dell’opinione che una volta che il guardiano della foresta fossse stato ucciso, gli esseri umani si sarebbero immediatamente ritirati dal fronte.






Anche se le loro previsioni non erano perfettamente accurate, questo mostrava quanto i demoni fossero esperti nell’utilizzo del potere magico. Non solo avevano scoperto la forma del potere magico di Foglia, ma avevano anche creato un piano specifico per eliminarla. Tutto era stato calcolato attentamente, dalla distanza del viaggio ai tempi necessari per la ritirata. Soltanto con una profonda comprensione del potere magico avrebbero potuto portare avanti questa operazione.






Roland sospettava anche che i demoni avessero già visto un potere simile all’abilità di Foglia.






Se i demoni si fossero ritirati usando lo stesso percorso, ci avrebbero impiegato come minimo una settimana. Grazie alle tracce fresche lasciate dai Demoni Ragno, non sarebbe stato difficile raggiungerli, ma ciò non avrebbe avuto alcun senso. Il Cacciatore Magico sarebbe potuto volare via e abbandonare le truppe in ogni momento e nell’inseguimento sarebbero riusciti ad eliminare al massimo qualche Demone Ragno e qualche demone inferiore. Nel peggiore dei casi avrebbero potuto persino subire un contrattacco con le conseguenti perdite.






Non c’era un modo efficace per contrastare questo genere azioni dei demoni a causa della segretezza delle loro operazioni. Sebbene la maggior parte delle streghe fosse sotto la protezione delle Streghe della Punizione Divina, ciò non si applicava a Foglia, a Maggie e a Fulmine che si spostavano di continuo. La cosa positiva però, era che i Demoni Anziani forti quanto il Cacciatore Magico erano numericamente pochi, inoltre Foglia, Maggie e Fulmine avrebbero notato un cambiamento nel potere magico se un Demone Anziano fosse stato sul punto di attaccarle. In quel caso, bastava ritirarsi immediatamente per evitare uno scontro diretto.






Un’altra cosa che preoccupava Roland, era la conversazione tra Cenere ed il Cacciatore Magico.






Non si aspettava che i demoni riuscissero a parlare il linguaggio umano.






Pur essendo un Demone Anziano, Kabradhabi non aveva l’abilità di comunicare direttamente con gli esseri umani. Camilla aveva dovuto incanalarlo per riuscire a comunicare effettivamente.






<em>“L’apprendimento è il primo passo dell’evoluzione.”</em>






<em>“Migliaia di cose sono cambiate nei secoli passati, ma vivete ancora nella vecchia maniera.”</em>






<em>“Si dice che molto prima dell’inizio della Battaglia della Volontà Divina, un uomo tramandò ai demoni le proprie conoscenze.”</em>






Le parole di Cenere e di Pasha risuonarono nella mente di Roland.






Per qualche ragione, Roland ebbe l’impressione che il Cacciatore Magico si fosse sentito orgoglioso nel menzionare i fatti dei secoli scorsi, come se avesse assistito a tutti quegli innumerevoli cambiamenti con i suoi stessi occhi.






<em>“Che sia un demone che ha vissuto nell’Era dell’Unione?”</em>






<em>“Per questo conosce il linguaggio umano?”</em>






<em>“Ma tutto questo è assurdo!”</em>






Mentre Roland era assorto nei suoi pensieri, udì la voce di Wendy che proveniva da fuori il suo ufficio.






“Vostra Maestà” disse aprendo la porta. “Foglia si è appena svegliata.”






“Arrivo subito” rispose Roland alzandosi improvvisamente dalla sedia. Si voltò verso Cenere: “Vuoi venire anche te?”






La Straordinaria annuì.






Poco prima di raggiungere la porta, si arrestò. “A proposito, mi sono dimenticato di dirti ‘grazie’.”






Anche se Cenere pareva illesa, non significava che stesse perfettamente bene. Roland aveva notato numerosi lievi tagli sul suo viso e sulle sue nocche.






Il vento che aveva fatto volare Foglia non era stato di certo una piacevole brezza. Normalmente, le Straordinarie potevano guarire in un giorno, ma apparentemente, questi tagli non erano affatto facili da guarire.






In altre parole, se avesse fatto anche un solo errore durante il combattimento, la ferita avrebbe potuto rivelarsi fatale.






Era chiaro che lo scontro non era stato affatto semplice come lo aveva descritto Cenere.






L’espressione di Cenere non cambiò. Lanciò semplicemente uno sguardo con i suoi occhi dorati verso Roland: “Tratta bene Tilly.”






“Naturalmente, non c’è bisogno che me lo dica” disse Roland. Era una cosa ovvia, proprio come il fatto che lei avesse salvato Foglia. Si sorprese che una persona brusca come Cenere potesse avere questi pensieri. Non riuscì a trattenere un sorriso. “Andiamo.”






***






Entrarono nella camera di Foglia. Era piena di gente.






Anna, Usignolo, Tilly, Pergamena, Luna Misteriosa... c’erano quasi tutte le prime streghe entrate nell’Unione delle Streghe. Il gruppo si spostò per fare spazio a Roland.






In mezzo alle persone, vide Foglia seduta sul letto.






Aveva un aspetto pallido, i suoi lunghi capelli verdi chiari erano scompigliati ma non pareva particolarmente debole.






I suoi occhi erano ancora luminosi e scintillanti.






“Vostra Maestà” disse Foglia a bassa voce. “Mi dispiace di avervi fatto scendere fin qui.”






“Sono contento che tu stia bene...” disse Roland sollevato. Si accorse che il suo svenimento era stato causato principalmente dalla fatica. Nel profondo, sapeva che Foglia aveva subito ferite più serie di quelle che potevano vedere. Aveva subito una “maledizione” simile a quella di Fulmine, la sua connessione con il Cuore della Foresta era stata interrotta con la forza ed era riuscita a malapena a sopravvivere all’attacco. “Cenere mi ha raccontato tutto. Prenditi un lungo riposo e lascia a noi la foresta. Riguardo alle tue ferite, riusciremo...”






Foglia scosse la testa e rispose: “No, Vostra Maestà, per favore, permettetemi di tornare al fronte.”






“Foglia!” Esclamò Usignolo.






“So che siete tutti preoccupati per me, ma restare a letto non è di aiuto.” Foglia pronunciò ogni sillaba lentamente e con chiarezza. “La maledizione non svanirà, che io mi trovi nella Foresta delle Ombre o a Neverwinter. Quindi non ho ragioni per restare qui.”






“Ma...” Wendy disse agitata.






“Se ritorno nella foresta, posso continuare a mantenere la comunicazione tra il fronte e Neverwinter. Anche il campo di prova potrà continuare le operazioni. Posso anche aiutare nel trasporto dei rifornimenti al fronte. Anche se non è molto, posso perlomeno fare qualcosa per aiutare a sconfiggere i demoni. Sapete tutti qual è l’opzione migliore, no?” Foglia fece un respiro affannato e si sforzò a sorridere. “Non vi preoccupate, la prossima volta che vedrò qualcosa di strano fuggirò più veloce che posso.”






Per un momento, nessuno proferì parola.






Roland fece un profondo respiro. Avrebbe dovuto immaginarsi che sarebbe accaduta una cosa del genere. Se Foglia fosse stata facile da convincere, come sarebbe riuscita a portare a piedi nudi le altre streghe dalla Catena Montuosa Invalicabile fino alla Città di Confine?






Era proprio come la foresta, sotto all’apparenza delicata nascondeva un cuore forte.






“Capisco.” Disse Roland annuendo. “Ma devi promettermi che in qualsiasi circostanza, prima che il Cacciatore Magico con il potere della maledizione venga ucciso, non ti muoverai in solitaria.”






Dette queste parole, si voltò verso Cenere: “Potresti prenderti cura di lei per il momento?”






Cenere scambiò uno sguardo con Tilly e rispose: “Lascia fare a me.”






<em>Aris</em>


                                


                                



