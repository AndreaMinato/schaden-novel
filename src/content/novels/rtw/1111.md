---
title: Capitolo 1111: Finchè Morte Non Ci Separi
pubDate: 2025-08-07T11:30:06.920Z
tags:
    - rtw
---




















In mezzo alla polvere, vide subito il bersaglio di questa missione.






Il Conte Lorenzo.






Era evidente che il Conte si fosse appena svegliato: stava cercando di mettersi i pantaloni in fretta e furia. Al contrario, i Guerrieri della Punizione Divina che erano appostati accanto al suo letto avevano già sfoderato le spade e si stavano gettando verso il punto in cui era crollata la parete.






A quanto pareva, l’irruzione aveva allarmato i Guerrieri della Punizione Divina. Anche se non possedevano una propria coscienza, erano stati istruiti ad uccidere chiunque fosse entrato nella stanza senza permesso.






“Betty!” Gridò Zooey.






“Capito.” Betty era dietro di lei, poggiò un ginocchio a terra, mise le mani a coppa e disse: “Vieni!”






Dopo anni di allenamenti e numerose battaglie, avevano raggiunto una comprensione reciproca che andava oltre le parole. Senza nemmeno voltarsi per guardare, Zooey fece un balzo all’indietro...






Betty la prese con un tempismo perfetto.






Poi, con forza spinse Zooey verso l’alto: questi si librò in aria e come una rondine superò i Guerrieri della Punizione Divina. Si aggrappò per un attimo al lampadario appeso al soffitto ed infine oscillò verso il letto.






La spaziosa e lussuosa camera da letto del Signore divenne ben presto il palcoscenico perfetto per il suo spettacolo personale.






Zooey sollevò la mitragliatrice.






In quel momento, il tempo parve fermarsi.






I Guerrieri della Punizione Divina si stavano ancora voltando, non erano in grado di stare al suo ritmo.






Dall’altra parte, Betty fece il segno della vittoria e voltò le spalle al letto. Questa era un’abitudine che aveva preso dopo aver visitato il Mondo dei Sogni. Betty era stata profondamente influenzata dalla cosiddetta arte del combattimento, era convinta che un vero combattente non aveva bisogno di gettare uno sguardo all’indietro mentre avveniva l’esplosione. Non le era neppure passato per la testa che gli effetti speciali del Film Magico fossero finti. Però, vedendo che stava comunque facendo attenzione ai movimenti dei Guerrieri della Punizione Divina, Zooey decide di non discutere.






Il Conte Lorenzo alzò la testa terrorizzato, con gli occhi spalancati.






Mai avrebbe immaginato che la difesa formata dai Guerrieri della Punizione Divina in cui aveva sempre riposto la sua fiducia sarebbe stata superata in meno di dieci secondi.






Il lampadario non resse la tensione e precipitò, le candele accese danzarono in aria come delle lucciole.






Nel mentre, Zooey aveva preso la mira sul bersaglio. Premette il grilletto.






<em>Boom!</em>






A seguito del rombo, il tempo riprese a scorrere.






Una nube di sangue fuoriuscì dal corpo del Conte!






Decine di proiettili piovvero dall’alto, senza lasciargli scampo. Dinanzi al potente impatto, cadde e rimbalzò. Quando infine cadde nuovamente, il suo corpo era stato ridotto in poltiglia.






Zooey saltò sul letto malconcio che, incapace di restare in piedi, si fracassò sul pavimento con un tonfo.






Nello stesso istante, i Guerrieri della Punizione Divina si arrestarono di colpo.






“A parte l’atterraggio che non è stato dei migliori, tutto il resto è stato brillante.” Commentò Betty fischiando. “Con un paio di occhiali da sole sarebbe stato meglio.”






Zooey roteò gli occhi: “Pensa a raccogliere i gusci prima di dire sciocchezze.”






“Ok, ok...” disse Betty scrollando le spalle con indifferenza. Da un taschino estrasse un piccolo corno e ci soffiò.






Era una sinfonia speciale, la prima cosa che veniva impressa nella memoria durante la trasformazione a Guerriero della Punizione Divina. Per questi corpi vuoti equivaleva ad un comando di attivazione.






“Da adesso in poi, io sono il vostro nuovo Signore.” Betty si schiarì la gola e pronunciò lentamente e con chiarezza ogni singola parola.






I sei Guerrieri della Punizione Divina poggiarono i pugni sul petto.






“Ma solo fino a quando non arriverete a Neverwinter. Quando raggiungerete la Terza Città di Confine, sarete depositati nel magazzino a disposizione di tutte. Se avete un bell’aspetto forse potrete rivedere la luce del sole, altrimenti potete solo aspettare fino a quando non verrete smaltiti. Ovviamente, penso che... le vostre speranze siano poche.” Disse Betty con tono scherzoso. Sapeva che non potevano risponderle.






Il Sangue Magico aveva distrutto la coscienza di questi soldati.






Zooey aprì la porta di bronzo e vide diverse guardie precipitarsi dall’altra parte del corridoio verso la stanza da letto del Signore. Si sentivano suoni di passi ovunque: lo scontro doveva aver svegliato tutti, ed ora tutta l’area nei dintorni del Castello era in stato di allerta.






“Vedete quei tipi con l’armatura?” Disse Betty sorridendo. “Fateli fuori.”






A queste parole, i Guerrieri della Punizione Divina caricarono verso le guardie come un branco di bestie selvatiche. Prima che le guardie potessero rendersi conto di quello che stava accadendo, i Guerrieri avevano affondato le spade nei loro petti.






L’intero Castello era in tumulto.






***






Con l’aiuto dei soldati del Primo Esercito e di Hagrid, Joe entrò nella prigione senza difficoltà.






Ma quando vide Farrina ciondolante dal soffitto, sentì come se il suo petto venisse colpito da una pesante martellata. Una sensazione di dolore indescrivibile si strinse intorno al cuore.






La ragazza che un tempo era così solare, sembrava ora un pezzo di legno secco, incatenato e privato di tutta la sua forza e vitalità.






Sul suo corpo non si riusciva a vedere neanche un briciolo di pelle intatta: numerosi segni di frustate la ricoprivano dalle spalle in giù.






E la schiena ed il petto erano i punti in cui si concentravano queste torture.






Le ferite cauterizzate non erano state trattate in modo appropriato e avevano lasciato dei segni rossastri da cui scorreva il pus.






Persino essendo torturata in questo modo, Farrina non aveva rivelato nulla a Lorenzo.






Joe si diresse tremante verso di lei, ogni passo gli era difficile da fare.






Furono i soldati venuti assieme a lui che reagirono più velocemente. Si affrettarono a toglierle le catene e liberarla dalla tortura.






“Questa è la persona che volevi salvare? Non startene impalato, vieni a dare una mano!”






“Ah... si...” Come se si fosse appena svegliato da un sogno, Joe prese in braccio Farrina e la fece sdraiare su un letto di paglia nelle vicinanze.






I soldati sembravano essersi preparati in precedenza, tirarono fuori dagli zaini numerose bottiglie e boccette di ogni genere e iniziarono a darle dei trattamenti di primo soccorso. Joe non sapeva affatto a cosa servissero tutte quelle medicine, ma stavano funzionando dato che il respiro di Farrina si stava calmando.






Proprio mentre la stava bendando, Farrina emise un gemito ed aprì lentamente gli occhi.






“Perché... sei te...” mormorò. “Sto sognando?”






“No, non è un sogno, è tutto finito!” Joe prese il suo volto tra le mani e rispose singhiozzando.






“Finito?” Farrina si fermò. “Ho capito. Sono morta, non è vero? Per questo ti vedo nella prigione...”






Sollevò lentamente la mano e toccò il volto di Joe con le dita contorte. Lorenzo non solo le aveva strappato tutte le unghie, ma le aveva anche spezzato le dita una ad una. La sua mano non si poteva più definire tale, sembrava soltanto un ramo secco. “Scusami, non sono riuscita a proteggere la Chiesa... ho deluso le vostre aspettative...”






“Non mi importa, per niente...” Joe sentì qualcosa di caldo scorrergli lungo le guance. “E poi, non è stata affatto colpa tua!”






“Stai cercando di confortarmi? Che strano... non l’avevi mai fatto.” Farrina mormorò con le labbra piene di croste di sangue. “Non andartene, potresti restare qui con me per un po’?”






Joe non riuscì più a trattenere le lacrime. La abbracciò con forza. “Starò al tuo fianco. Non importa dove, starò sempre al tuo fianco... anche se dovessimo morire!”






“Grazie...”






Fu l’ultimo sussurro che sentì.






<em>Aris</em>


                                


                                



