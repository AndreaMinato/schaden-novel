---
title: Capitolo 1112: Sovversione
pubDate: 2025-08-07T11:30:06.920Z
tags:
    - rtw
---




















Farrina aveva fatto un sogno.






Il sibilo delle fruste, gli insulti dei nemici e il dolore lancinante svanirono lentamente.






Si ritrovò in un luogo tutto bianco, il pavimento era così lucido che rifletteva la sua immagine.






Sembrava un luogo senza confini. L’unica cosa che poteva vedere era un’enorme porta di pietra in lontananza. Dall’altra parte della porta arrivava della musica mistica e commuovente.






<em>“Forse è questo che le persone vedono prima di morire.”</em> Pensò.






Dopo aver percorso l’ultimo tratto, avrebbe raggiunto il luogo dell’eterno riposo.






Farrina era un po’ indisposta, alla fine non era riuscita ad uccidere il traditore e vendicare quelli che l’avevano seguita.






Allo stesso tempo si sentiva colpevole per non essere riuscita a portare a termine il compito affidatole da Tucker Thor. Non era dotata di alcun talento e di certo non era stata una leader valida.






Non sapeva fare niente di che.






L’unica cosa che la faceva sentire in pace era che fino alla fine non aveva mai implorato pietà.






Soprattutto quando le avevano infilzato aghi roventi nelle punte delle dita; si era sentita sul punto di cedere definitivamente. Ma ripensandoci adesso, non riusciva a credere di essere riuscita a reggere fino alla fine.






Se all’epoca avesse implorato pietà, adesso non avrebbe avuto il coraggio di rivedere i compagni che si erano sacrificati per la Chiesa.






Ma questi pensieri non durarono a lungo.






Dopotutto stava per morire.






Non ci sarebbe stato alcun modo per cambiare quello che ormai era stato fatto.






Passo dopo passo, Farrina di avvio verso la porta di pietra.






Si diceva che lì non c’erano dolore o tristezza, il tempo era fermo ed ogni cosa era eternamente giovane e fresca. Tutto questo componeva il Regno di Dio.






Doveva sentirsi felice per questa cosa, ma per qualche ragione non lo era affatto.






Perché?






Confusa, udì accanto a lei una voce ovattata.






“Farrina...”






Si ricordò tutto.






Quella era la voce di Joe...






Lui non aveva preso parte all’attacco, Lorenzo non lo aveva catturato. Quindi questa voce era frutto della sua immaginazione.






<em>“Quindi è così.” </em>Pensò.






Anche se la voce non era reale, si era subito tranquillizzata.






Si rese conto che non voleva percorrere questo ultimo tratto da sola.






Anche se le avevano affidato delle responsabilità che andavano oltre le sue capacità, anche se era stata abbandonata, voleva che gli altri avessero bisogno di lei.






Non voleva più essere da sola.






“Non andartene, potresti restare qui con me per un po’?”






“Starò al tuo fianco.” La voce continuò a rispondere: “Non importa dove, starò sempre al tuo fianco... anche se dovessimo morire!”






Questo le bastava.






Anche se era un’illusione.






Le tornarono in mente le memorie di quell’inverno di tanti anni fa, quando stava cercando di raggiungere Hermes da sola. In mezzo alla freddo e alla neve, avanzava a carponi e proprio quando stava per crollare, un carro si fermò davanti a lei...






Farrina salì la scalinata che conduceva alla porta di pietra. Allungò la mano e la aprì.






“Grazie.”






Dalla porta uscirono accecanti raggi di luce che la avvolsero.






***






Quando la luce si disperse, Farrina aprì gli occhi. Vide che il soffitto sopra alla sua testa si muoveva lentamente.






<em>“Il Regno di Dio è così?”</em>






Non era affascinante come l’aveva immaginato...






E non sembrava che lo scorrere del tempo si fosse arrestato.






Girò la testa e vide un volto familiare.






Farrina ponderò per un momento e provò a domandare: “Joe?”






Era sdraiato a pancia in giù accanto a lei, era profondamente addormentato. Dopo che lo ebbe chiamato diverse volte, aprì gli occhi confuso e guardò verso di lei. Assunse un’espressione fuori di sé dalla gioia: “Ti... ti sei svegliata?”






“Svegliata?” Farrina si accigliò. “Ma io non sono già... ah!” A metà della frase, si accorse che quel dolore straziante era tornato, impedendole anche il più piccolo movimento.






“Sei solo svenuta perché eri troppo stanca.” Joe prese la sua faccia tra le mani: “Non preoccuparti, tutto si sistemerà presto.”






Farrina si irrigidì. Le ci volle un bel po’ prima di riprendersi. Non solo non era morta, era anche riuscita a fuggire dalla prigione. Il che significava...






“Lorenzo...”






“È morto.”






La notizia sorprendente la rallegrò. “Davvero? Come ci sei riuscito?”






“Non l’ho ucciso io” rispose Joe scuotendo la testa. “È stato il Re di Graycastle, Roland Wimbledon.”






Roland Wimbledon... era l’ultimo dei nomi che avrebbe voluto sentire. “Di cosa stai parlando? Com’è possibile che lui ci voglia aiutare a riconquistare l’Isola dell’Arciduca?” Dette queste parole, Farrina si guardò immediatamente intorno. “Aspetta... cos’è questo posto? Non siamo sull’Isola dell’Arciduca?”






“Adesso siamo sulla nave diretta a Graycastle, a Neverwinter. Sei rimasta priva di sensi per tre giorni, sono state le medicine del Primo Esercito a salvarti” disse Joe con voce flebile. “Non avere fretta, ti racconterò tutto.”






Un’ora dopo, Farrina seppe cosa era accaduto.






“Riguardo all’interrogatorio del Re, ho già chiesto alla guardia Sean” continuò Joe. “Fintanto che non abbiamo mai ucciso o perseguitato una strega o un cittadino di Graycastle, non verremo condannati a morte. Tu eri una guerriera del Battaglione d’Avanguardia e hai combattuto contro le bestie demoniache nella Nuova Città Santa, mentre io ero un assistente prete. Nessuno di noi ha mai incontrato una strega. In altre parole, resteremo vivi!”






Più andava avanti e più si eccitava. “Anche se hai subito ferite pesanti, a Neverwinter c’è una strega di nome Nana che può curare ogni genere di ferita, basta che paghiamo! Troverò un modo per guadagnare dei soldi, farò di tutto per farti tornare in piedi!”






Per evitare che potesse scappare, Lorenzo aveva rotto le mani e le gambe di Farrina. Le aveva anche distrutto le ginocchia con un martello. Adesso non poteva né alzarsi e né camminare. Tuttavia, non era questo che la preoccupava.






“Soltanto a causa mia...”






“Cosa?”






“Soltanto a causa mia, ti sei venduto al diavolo!” Gridò Farrina indignata. “Lui ha distrutto la Chiesa e tutte le nostre speranze! Come hai potuto fare questo al Papa Tucker Thor!” Una forte tosse si sostituì alle sue accanite accuse.






“Farrina!”






“Non toccarmi!” Ringhiò Farrina. Il sangue cominciò a scorrere da un angolo della bocca. “Quell’uomo... ha rovinato il mondo e tutta la razza umana. Come hai potuto chiedere aiuto a lui? La mia vita non è niente di fronte alla Battaglia della Volontà Divina. Che senso ha salvarmi? Preferisco attenderlo all’inferno, e quando morirà...”






<em>Clap, clap, clap.</em>






All’improvviso udirono degli applausi da dietro la porta.






“Mi sono quasi commossa, non pensavo che dopo quattrocento anni avrei ottenuto il supporto di un mortale. Che sorpresa.” Disse una donna mentre spingeva la porta ed entrava.






“Io appoggio la Chiesa che fa del suo meglio per proteggere l’umanità, non uno scagnozzo del Re di Graycastle...” disse ferocemente Farrina nonostante il dolore nel petto. Ma quando la donna entrò, si arrestò di colpo. Mormorò sorpresa: “Comandante... Enova?”






In quell’istante, Farrina non riusciva a credere ai propri occhi.






Nel salone di allenamento della Nuova Città Santa erano appesi i ritratti dei migliori guerrieri della storia dell’Armata del Giudizio. Quasi tutti avevano ricevuto il massimo onore dal Papa, ovvero la Cerimonia di Incarnazione a Guerriero della Punizione Divina. Come comandante della migliore squadra dell’Armata del Giudizio, Enova aveva raggiunto il più alto obiettivo che una guerriera avesse mai sognato. Farrina l’aveva sempre vista come un modello da seguire.






Ma... Enova era vissuta più di cento anni fa.






“Continua,” disse Zooey appoggiandosi al letto. “Voglio sapere fino a che punto vuoi supportarci. Non essere timida, è passato davvero tanto tempo dall’ultima volta che ho ricevuto lusinghe da un essere umano.”






<em>Aris</em>


                                


                                



