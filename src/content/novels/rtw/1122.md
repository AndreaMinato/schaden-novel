---
title: Capitolo 1122- Verso Il Mare
pubDate: 2025-08-07T11:37:51.064Z
tags:
    - rtw
---












Tre giorni dopo.






Simbady riemerse dall’acqua mentre la gabbia si alzava lentamente.






“Come ti senti?” Chiese Mulley tutta eccitata non appena si sfilò il pesante elmo. “Ti diverti sott’acqua?”






In realtà, non era migliore del deserto. Nonostante là si annidassero moltissimi animali e piante strane, non gli piaceva particolarmente. Ogni volta che si immergeva fin nelle profondità dell’oceano, si sentiva come sopraffatto da un’oscurità soffocante che lo schiacciava da ogni direzione. Simbady voleva dirle cosa provasse realmente. Tuttavia, vedendo lo sguardo carico di aspettative di Mulley, inghiottì le parole e sbottò, “Be’… la vista laggiù non è così male.”






“Che cosa bella… se solo potessi scendere e dare un’occhiata,” disse Mulley con un sospiro.






Guardando i suoi occhi nocciola, Simbady si ricordò all’improvviso che un anno e mezzo prima, quando i suoi compagni di Clan avevano lasciato Porto delle Acque Chiare per spingersi verso la parte sud del deserto, lei aveva avuto la stessa espressione di quando li aveva visti andarsene sulla Nave in cemento. Quel giorno, nessuno sapeva che cosa li avrebbe aspettati. Erano tutti preoccupati per il loro futuro incerto, ma lei aveva comunque cercato di rallegrarli.






In qualche modo, Simbady si sentiva a disagio.






“Ottimo lavoro. Sono davvero impressionato,” commentò Rex un secondo dopo che spuntò fuori dall’acqua. Batteva le mani mentre usciva dalla gabbia. “Hai un buon equilibrio, una buona capacità vitale e anche un buon senso d’orientamento. Riesci anche a rimanere calmo. In altre parole, hai tutte le qualità di cui ha bisogno un ottimo sommozzatore. È perché sei un Cittadino della Sabbia od è semplicemente un dono naturale? Nessuna offesa. La Signora Mulley mi ha detto che non sei il guerriero più forte del tuo Clan.”






Mulley fece la linguaccia a Simbady e se ne andò a parlottare con gli assistenti di Rex.






“C’è un laghetto nell’oasi dove si trovava il Clan della Lisca di Pesce. Quando eravamo piccoli, sovente facevamo a gara a chi riuscisse ad immergersi più in profondità, e quindi ho una qualche esperienza in fatto di immersioni…” Rispose Simbady, senza enfasi. “Ma Mulley ha ragione. Non sono il migliore sommozzatore nel mio Clan. Se l’avesse fatto Carlone, ci avrebbe probabilmente messo un giorno.”






“Carlone? Chi è?”






“Il guerriero più forte della nuova generazione. È un ottimo cacciate e combattente, ed è forte quanto quei guerrieri nei Clan maggiori. Ma ha lavorato qua solo una volta. Adesso dovrebbe lavorare da qualche parte a Porto delle Acque Chiare. È troppo tardi andare a cercarlo.”






“Davvero?” Disse Rex, alzando le spalle. “Non sono dello stesso parere, però.”






“Su cosa?”






“Non credo sia più forte di te,” rispose Rex mentre lui si sfilava il Completo da Immersione. “La qualità più importante per un sommozzatore non è avere delle capacità, ma essere di mentalità aperta.”






“Di… mentalità aperta?” Ripeté Simbady perplesso.






“Significa, accettare l’ignoto e superarsi. Quella è la differenza tra un laghetto ed il mare,” disse Rex mentre fissava Porto Festoso. “Questo luogo è interessato da cambiamenti importanti. L’uomo di nome Carlone è stato qui solo una volta. Da ciò che ne so, tu sei una persona di più ampie vedute. Se gli avessi chiesto aiuto, probabilmente non sarei neanche riuscito a convincerlo ad immergersi.”






Simbady volse su di lui uno sguardo cupo e disse, “Se non fosse stato per Mulley, non avrei mai acconsentito ad aiutarti.”






Avrebbe voluto andarsene dopo aver ricevuto i dieci ori reali, ma Mulley era davvero curiosa di quello strano completo. Sapendo che avevano ancora bisogno di un assistente per recuperare quelle ricchezze, si era immediatamente offerta di aiutarli.






Simbady, a quel punto, non ebbe altra scelta se non quella di esplorare la caverna con Rex. Prima di essersi assicurato che il Completo da Immersione fosse del tutto sicuro, non voleva lasciare che Mulley rischiasse la sua stessa vita e dovesse aver a che fare con questo tizio di Fiordi da sola. Anche se sapeva che Mulley avrebbe alla fine preso parte al recupero, sarebbe stato più sicuro se avesse per prima cosa controllato il Completo.






“Haha,” Rex rise spensieratamente. “Ma alla fine ti sei superato ed hai compiuto un passo di avanti per il nuovo Regno, vero? Probabilmente è per questo motivo che Mulley preferisce te.”






“Un attimo, cosa… cosa hai detto?”






“Non te ne sei reso conto?” Disse Rex mentre spalancava le braccia. “Quella ragazza mi ha parlato moltissimo di te, mentre chiacchieravamo. Mi ha detto che eri alquanto timido da ragazzino e che spesso venivi bullizzato fino a scoppiare in lacrime. Tuttavia, eri curioso di ogni cosa, anche se adesso sei molto più riservato.”






Un muscolo si contrasse sul volto di Simbady. Disse, “Be’, ti ha praticamente detto tutto, eh?”






“Probabilmente si sente più a suo agio con gli estranei,” rispose Rex, sorridendo. “Ma non so molto delle tradizioni dei Cittadini della Sabbia. Magari l’abilità nel combattimento è un importante fattore per valutare una persona, ma al contempo potresti comunque essere molto modesto.”






“Tu non sai niente,” mormorò Simbady.






Ad essere onesti, Simbady non odiava molto Rex. Era incredibile che in appena una manciata di giorni, riuscisse a parlare in maniera così spensierata con un tizio di Fiordi, al contrario della prima volta, quando l’unica cosa che voleva era tener d’occhio Rex per proteggere Mulley.






Adesso Simbady si rese conto che Rex non stava parlando con lui con un tono di condiscendenza. Al contrario, Simbady si sentiva davvero a suo agio quando ci parlava. In confronto a quegli altezzosi Nobili del Nord ed ai mercanti di Fiordi, Rex era molto diverso. Forse era quello il motivo per cui Mulley visitava spesso l’accampamento della Società dei Mestieri Meravigliosi.






Dopo un attimo di esitazione, Simbady chiese a Rex perché lo trattasse da pari.






Rex rispose pensieroso, “Mi chiedi il perché… Non c’è un motivo in particolare. Abbiamo sofferto abbastanza discriminazioni ed offese.”






Simbady fu un tantino sorpreso dalla risposta di Rex. Essendo una persona che aveva promesso di pagare 30 ori reali, doveva essere un uomo ricco e rispettato. Perché venne discriminato? Quando stava per fargli ulteriori domande, uno degli assistenti di Rex si avvicinò e disse, “Signore, tutti i test sono completi. Possiamo procedere in ogni momento.”






“Vuoi fare una prova?” Disse Rex mentre si girava verso Simbady. “A questo punto, dovresti esserti abituato alle immersioni.”






Represse la sua curiosità e rispose, “Solo se quella roba che hai inventato funziona.”






“Ma certo che funziona. Ho fatto ricerche per quasi 10 anni. Per essere sicuro che funzionasse, ho scommesso ogni cosa su di esso…”






“Cosa?”






“Ahem, no, niente. Non importa,” disse Rex con fare evasivo, voltandosi. “Ora, entreremo in quella caverna nel pomeriggio ed inizieremo la nostra prima avventura!”






…






Decise di immergersi nel pomeriggio solo perché a quel punto avrebbero potuto avere una visione migliore, avendo il sole sopra le loro teste. La luce del Sole avrebbe raggiungo il fondo del bacino a 50 metri di profondità, inclusa la caverna sul fianco della scogliera.






Se avessero agito di sera, quando l’acqua si fosse ritirata, si sarebbero persi facilmente.






“Ti aspetto all’ingresso,” disse Rex quando si infilò l’elmo e gli alzò il pollice. Poi, si arrampicò sulla gabbia e si immerse nel mare.






Dopo all’incirca 15 minuti, Eyemask fece un cenno a Simbady e disse, “Tocca a te.”






Simbady fece un profondo respiro e si mise anche lui il pesante elmo. Mulley si avvicinò per assicurarglielo alla testa e poi urlò, “Ce la puoi fare! Ti aspetterò qui.”






Le lanciò un’occhiata, si voltò e si infilò nella gabbia.






La macchina a vapore rumoreggiò. Mentre Simbady, a poco a poco, scendeva e si avvicinava alle onde vorticose, ebbe la sensazione che l’intero oceano fosse sul punto di divorarlo.






Per una frazione di secondo, il terrore lo avvolse.






Però, ritornò in sé immediatamente.






“Accettare l’ignoto e superarsi.”






Si ricordò dello sguardo luminoso di Mulley e delle parole di Rex.






Simbady sospirò e fu pronto ad abbracciare l’oceano.






In un istante, l’intero mondo divenne di un blu chiaro e trasparente. I raggi del Sole si spargevano attraverso l’acqua diventando scintille di luce.






Dopo che si immerse per 20 metri, la gabbia si bloccò all’improvviso.






Una fredda, impenetrabile caverna si palesò davanti a lui.






<em>Mithdran</em>


                                


                                



