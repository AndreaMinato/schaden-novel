---
title: Capitolo 115- La difesa di Città di Confine (Parte I)
pubDate: 2025-08-07T11:37:50.890Z
tags:
    - rtw
---










Quando il nemico entrò nel suo campo visivo, Van'er notò subito dei cavalieri ben equipaggiati con le loro armature scintillanti, cavalcavano alti cavalli e procedevano costantemente verso la città. Quella vista lo lasciò senza fiato. C'era solo un cavaliere in città e guardava sempre dall'alto in basso quelli come lui. E adesso ecco che ne arrivavano in centinaia.






Van'er sentì le mani riprendere a sudare, proprio come era successo quando si era trovato sulle mura cittadine a combattere le bestie demoniache per la prima volta. Questa volta però, pensava che lui e i suoi nemici, ossia la nobile alleanza della fortezza Longsong, appartenevano quanto meno alla stessa specie.






"No, la mia stessa specie? Da quando i nobili trattano qualcuno come un loro eguale?" Sputò e si prese in giro interiormente per poi mettere da parte quei pensieri. L’alleanza della fortezza era venuta per conquistare Città di Confine e riportare sotto il loro controllo la Miniera Settentrionale. Come se non bastasse, erano giunti con la pretesa di bandire Sua Altezza dalla Regione Occidentale. Ciò era totalmente inaccettabile per tutti i membri del Primo Esercito.






In seguito al discorso antecedente alla battaglia tenuto da Sua Altezza il giorno prima, tutti loro sapevano che il fratello maggiore di Sua Altezza aveva ucciso il Re Wimbledon III, il defunto re, e aveva ottenuto il trono tramite pianificazioni e trucchetti. Normalmente a Van'er non sarebbe importato nulla dei complotti che i nobili ordivano ai danni dell’altro, infatti credeva che per lui non sarebbe cambiato nulla, a prescindere da chi fosse il Re. Tuttavia, riteneva che le pretese del Duca Ryan sul territorio di Sua Altezza fossero assolutamente inammissibili ed eccessive.






Van'er era un testimone dei molti cambiamenti positivi che Sua Altezza aveva apportato alla città dopo esserne era diventato il Signore. Si ricordava perfettamente del Signore precedente, se non sbagliava era un Conte. Le persone in città non lo vedevano spesso, se non quando usciva a comprare pellicce con le sue guardie. Acquistava di frequente le pellicce di migliore qualità dai cacciatori a basso prezzo ed era sempre il primo a scappare durante i Mesi dei Demoni, lasciando i suoi sudditi nei bassifondi della fortezza. Non si era mai preoccupato delle sofferenze del popolo.






Sua Altezza era diverso. Sotto il suo governo, la vita della città stava palesemente migliorando per tutti gli abitanti. Ad esempio quando i minatori raggiungevano una produzione maggiore, ricevevano anche un pagamento maggiore. Persino dopo che Sua Altezza aveva installato la macchina nera nella Miniera Settentrionale, la produzione extra contava comunque come quella dei minatori. Che fosse per la costruzione delle mura o l’estrazione dei minerali, tutti venivano puntualmente pagati.   Durante il corso dell’inverno, nessuno era morto di freddo o di fame.






Il più grande cambiamento in città era la Milizia che adesso era chiamata “Primo esercito”. Protetti dai soldati, gli abitanti della città non dovevano rannicchiarsi nelle loro fredde baracche in legno e mendicare del cibo dai ricchi in inverno. Van'er si chiese segretamente: "Se il Principe fosse bandito, il Duca permetterà al Primo esercito di esistere?"






Prese un respiro profondo e si asciugò le mani sudate sui vestiti mentre ragionava. "No, non lo farà. Ai nobili della fortezza non importa nulla delle persone di questa città. Proprio come ha detto Sua Altezza, solo un esercito di persone combatterà per le persone".






Alzò la testa, guardò in alto a sinistra e vide un puntino nero librarsi nel cielo. Poteva essere scambiato per un uccello con una testa grande, ma in realtà era il comandante di tiro della squadra di artiglieria, Fulmine. Volava in cielo per controllare i movimenti del nemico mentre sfruttava i rami su entrambi i lati della strada principale per nascondersi. Quando tornò indietro in volo, Van'er constatò che finché la strega non prendeva l'iniziativa di volare in uno spazio aperto, le persone a terra avrebbero visto solo i rami anche se avessero guardato su, quindi era quasi impossibile per loro individuare una strega che volava sopra le loro teste.






15 minuti prima, Fulmine era volata vicino alla linea di difesa di Città di Confine e aveva mostrato loro un nastro verde.






Vedendolo, Van'er seppe subito che il nemico era a quasi mille metri. Doveva immediatamente ordinare alla squadra di artiglieria di prepararsi a sparare. In effetti, Van'er non sapeva quanti fossero "mille metri". Si limitò a dare gli ordini basandosi sulle regole che aveva appreso durante la prova. Urlò velocemente il giusto ordine, istruendo la squadra di ricaricare i cannoni e correggere gli angoli.






Non ci volle molto ai quattro gruppi di artiglieria per completare il compito. L'angolo del cannone fu spostato alla terza posizione mentre la polvere da sparo e la palla di cannone furono inserite nella canna.






Anche dopo averlo fatto, Van'er continuava a sentirsi nervoso. Il suo cuore non aveva smesso di battere frenetico sin da quando l'armata si era assemblata quel pomeriggio. Si considerava un comandante esperto perché aveva combattuto contro le bestie demoniache sulle mura cittadine; eppure quel giorno si accorse che aveva ancora molta strada da fare prima di diventare un caposquadra tanto abile quanto Ascia d’Acciaio o Brian. Entrambi avevano condotto con calma le loro squadre in posizione di tiro, e aveva persino sentito un filo di eccitazione trapelare dalla voce di Brian, proprio nel momento in cui stava dando gli ordini. Perfino il suo amico, Rodney, sembrava essere migliore di lui. Ciò lo fece sentire un po' depresso.






Si leccò le labbra secche e iniziò a cercare di nuovo Fulmine.






Fu allora che le forze nemiche rallentarono improvvisamente.






"Che stanno facendo?" chiese Rodney.






"Non lo so". Artiglio di Gatto affinò la vista per guardare meglio il nemico "Sembra che stiano cercando di cambiare posizione, però i loro membri sembrano abbastanza disordinati".






"Aspettano le truppe dietro di loro" disse Jop con voce tremante. "I cavalieri non lottano da soli. Saranno sicuramente seguiti da un grande numero di persone".






"Sì? E come lo sai?" chiese Nelson con una smorfia.






"L'ho visto. Un cavaliere ha almeno due scudieri e una dozzina di servi che trasportano il cibo", iniziò a spiegare Jop tenendo il conto sulle dita e continuò: "Innanzitutto c’è il Duca, in quanto Signore della fortezza Longsong, ha circa un centinaio di cavalieri, no? Poi c’è la cavalleria leggera, che conta almeno trecento persone. In più, ci sono i Conti e Visconti che hanno il loro territorio… Molte persone! Non dimenticarti dei mercenari, hanno già versato del sangue, perciò non batteranno ciglio quando ti uccideranno! Faranno qualsiasi cosa per del denaro! Invece noi abbiamo solo trecento persone".






"Circa trecento" lo corresse silenziosamente Van'er tra sé e sé, ma si sentì meglio sapendo che qualcuno era addirittura più nervoso di lui.  Loro avevano solo 270 soldati con un’arma, secondo la spiegazione di Sua Altezza era dovuto all'insufficiente capacità di produzione.  Di conseguenza, i membri della squadra degli acciarini senza un'arma erano stati trasferiti nei gruppi dei cannonieri per il trasporto delle munizioni per i quattro cannoni.






"I mercenari, stanno arrivando!" disse Jop a bassa voce.






Van'er alzò lo sguardo e vide un gruppo di persone vestite in modo diverso prendere gradualmente la posizione centrale della formazione nemica. Non erano a cavallo o disposti in fila. In gruppi di due o tre, si erano riuniti nel centro. I cavalieri si stavano spostando verso i lati, lasciando loro lo spazio centrale.  Dopo mezz'ora le forze alleate del Duca Ryan erano infine pronte.






Tutto d'un tratto, un cavaliere galoppò via dall'alleanza e si diresse verso Città di Confine. A quella vista il cuore di Van'er perse un battito. Aveva quasi gridato l'ordine di sparare.






"Che cosa avrà intenzione di fare?" Confuso per com'era, guardò in alto, ma non riusciva ancora a vedere Fulmine. Il cavaliere si avvicinava sempre di più, sventolava una bandiera bianca con la mano.


“È un messaggero del Duca. Starà venendo per persuaderci ad arrenderci" mormorò Jop.






"Questo non ci riguarda" sostenne Rodney, poi si accovacciò dietro il cannone per allineare i suoi occhi alla linea mediana della canna. “Signore, il cannone deve essere riallineato, del resto, molti cavalieri hanno già lasciato la parte centrale".






Durante la precedente pratica con le munizioni, gli era stato ripetutamente detto che la portata d’attacco di un cannone era rappresentata dalla linea mediana della canna. Quindi se volevano colpire il bersaglio, dovevano assicurarsi che quest’ultimo fosse sovrapposto alla linea mediana dalla canna. Dunque i cinque uomini cominciarono simultaneamente a girare il cannone, fino a quando non puntò di nuovo verso i cavalieri.






Il messaggero appena arrivato, fu portato davanti Sua Eccellenza Carter nel retro della linea di difesa; tuttavia, Van'er sapeva perfettamente che era solo una perdita di tempo, infatti Sua Altezza non si sarebbe mai arreso al Duca.






Proprio in quel momento, Fulmine volò a grande velocità verso la linea di difesa sventolando tra le mani un nastro giallo.






Il nastro giallo che frustava il vento indicava che il nemico distava 800 metri. A quella distanza sarebbero stati in grado di colpire gli obbiettivi con le palle di cannone. Tuttavia, il gruppo dei cannonieri poteva fare liberamente fuoco, fintanto che il capitano dell'artiglieria non lo proibiva.






Vedendo il segnale, tutti i membri della squadra di Van'er si voltarono verso di lui. Il caposquadra annuì, prese un respiro profondo e ordinò: "Fuoco!"






 Thea.
                                


                                



