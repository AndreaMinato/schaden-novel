---
title: Capitolo 1168: Ripresa
pubDate: 2025-08-07T11:30:06.928Z
tags:
    - rtw
---


&nbsp;


Tilly pianse per quasi un’ora prima di riuscire finalmente ad addormentarsi. Roland la mise su un divano, le sue guance e i suoi vestiti erano impregnati delle lacrime e del moccio di lei. Era ancora scossa dai singhiozzi quando lui si staccò.


Ovviamente non desiderava farsi vedere piangere in quel modo dalle streghe di Incantesimo Dormiente, così Roland aveva chiesto ad Anna di portarla nella camera padronale al terzo piano del Castello.


Anna asciugò il viso rigato di lacrime di Tilly quando il suo respiro si stabilizzò e si addormentò su di lei. Evidentemente, aveva avuto un esaurimento dopo aver lavorato ininterrottamente per settimane dopo la morte di Cenere. Probabilmente era il modo in cui reagiva al dolore, ovvero immergendosi nel lavoro distaccandosi temporaneamente dalla crudeltà della realtà.


“Per favore, stai con lei stanotte,” disse Roland con un sospiro. “Ha bisogno di qualcuno, e io penso che tu sia la persona più adatta a prendersi cura di lei.”


“Non preoccuparti. So come si sente e che cosa fare,” rispose Anna annuendo. “E tu?”


“Potrei dormire nella Terza Città di Confine. Ci sono stato negli ultimi giorni, perciò a me non importa,” replicò Roland. “Inoltre, le streghe che si trovano laggiù dovrebbero essere informate anche del successo del progetto ‘Fiaccola’. Probabilmente stanno aspettando questa notizia da lungo tempo.”


“Va bene,” disse Anna mentre gli si avvicinava, premendo le sue labbra contro la sua guancia in un bacio. “Anche se non voglio che tu te ne vada, è importante farglielo sapere…”


“Mi dispiace, sei appena tornata dal fronte.”


“Non essere sciocco, mio Re. Avremo un sacco di tempo da passare insieme in futuro.”


Proprio mentre era sul punto di andarsene, lei lo fermò nuovamente.


“Ad ogni modo, porta Usignolo con te,” disse in tono serio. “Non dovresti mai metterti in pericolo.”


Ancora un po’ assorto negli occhi azzurri di Anna, Roland serrò la porta alle sue spalle.


...


Pasha salutò immediatamente Roland e le sue guardie nella Terza Città di Confine.


“Vostra Maestà, come è andata la guerra? Qualche notizia dal fronte?”


Fece oscillare i suoi tentacoli con aria turbata.


Non avendo intenzione di nasconderle niente, disse apertamente: “Abbiamo vinto. I demoni nella pianura sono stati eliminati, così come il Cacciatore Magico. Il Primo Esercito ha conquistato Taqila.”


Pasha smise istantaneamente di oscillare.


Dopo un momento di silenzio, domandò, apparentemente emozionata: “È la verità? Perdonate la mia insolenza, Vostra Maestà… Non sto mettendo in dubbio la credibilità delle vostre parole, ma non so davvero che cosa dire. Potreste dirmi qualcosa di più?”


In qualità di Strega Superiore in vita da più di 400 anni, Pasha aveva sviluppato la capacità di rimanere impassibile in qualsiasi circostanza. Era la prima volta che Roland la vedeva scomporsi. Le rispose: “Naturalmente, ma…”


“Grazie, Vostra Maestà. Riferirò subito la buona notizia a tutti!” Disse lei, per poi svanire all’interno della cava e dalla sua vista.


Momentaneamente stordito, Roland scosse il capo con rassegnazione.


Quando entrò nella sala sotterranea, tuttavia, non vide solamente Pasha, Alethea, e Celine ma anche tutte le altre Streghe della Punizione Divina radunate al centro di essa. Erano disposte in una fila orizzontale e stavano tutte guardando verso di lui con aria speranzosa.


Questo gli rendeva difficile raccontare loro l’intera storia.


“Fate quello che potete,” gli sussurrò Usignolo. “O ditelo mentalmente a Pasha.”


Roland annuì, fece un passo avanti, e parlò brevemente della guerra e del suo esito. Dato che non aveva ancora ricevuto un rapporto statistico e che Foglia aveva omesso qualche dettaglio nel riferirgli l’incidente, non poté raccontare pienamente la storia. Tuttavia, alle Streghe della Punizione Divina non importava affatto dei particolari.


Per quelle sopravvissute che avevano aspettato per secoli, tutto ciò che era importante sapere era il risultato finale.


La folla esplose in un applauso fragoroso dopo che lui ebbe finito il suo discorso.


Molte streghe scoppiarono a piangere e alcune urlarono dalle risate. Tutte loro erano entusiaste dalla notizia.


Si trattava di una giornata di euforia per quelle streghe che erano state, per la prima volta nelle ultime centinaia di anni, liberate dall’oppressione dei demoni.


“Vi prego di perdonare la nostra passata insolenza e maleducazione,” disse Alethea mentre gli si avvicinava e faceva piegare in un inchino il suo tentacolo principale. “D’ora in avanti, non ci sarà bisogno di mantenere un fronte unito. Vi riconosciamo come leader di Taqila e avete la nostra fiducia nel guidarci nel raggiungimento del nostro obiettivo finale.”


Né Pasha né Celine proferirono parola. Evidentemente, concordavano anche loro.


Questo significava che Taqila era ufficialmente diventata una parte integrante del Regno di Graycastle.


Roland fece un brusco cenno di assenso, e Alethea si raddrizzò.


“Inoltre, devo dirvi un’altra cosa,” disse lui, per poi raccontare loro della morte di Elena.


“Capisco… Quindi si trattava di lei,” Pasha parlò lentamente.


Roland rimase lievemente sorpreso dal fatto che le streghe non fossero particolarmente sconvolte dalla notizia.


“Lo… sapevate già?” Domandò, incapace di contenersi.


“No, abbiamo semplicemente previsto ciò che sarebbe successo,” disse Alethea in tutta sincerità. “I demoni hanno visto la nostra imboscata, il che, se ci fossimo trovate nell’Età dell’Unione, avrebbe significato per noi il non avere alcuna possibilità di sopravvivenza. È stato davvero un colpo di fortuna aver perso solo un membro.”


“Probabilmente per Voi è difficile da comprendere, ma noi siamo abituate alla morte,” Celine completò la risposta. “Ognuna di noi ha trasferito volontariamente la propria anima in un portatore e si è trovata almeno una volta ad un passo da essa, per non parlare delle numerose sconfitte durante la scorsa Battaglia della Volontà Divina. Non abbiamo paura della morte, ma di una morte priva di significato.”


“E Elena ha semplicemente preso una decisione che ogni strega di Taqila avrebbe preso in quella circostanza,” continuò Alethea. “Perciò, non dovete essere triste per questo.”


Invece che dare conforto alle streghe, Roland era diventato quello da confortare.


Mentre si commuoveva un po’, rimase a corto di parole.


“Certamente, questo non significa che non siamo tristi per la perdita. È solo che abbiamo imparato a controllare le nostre emozioni,” disse Pasha, osservando le streghe in festa. “Lo dirò loro più tardi. Adesso, lasciamole festeggiare.”


...


Cinque giorni dopo.


Quando l’esercito tornò gradualmente a Neverwinter, la notizia della vittoria si insinuò lentamente in città.


Sebbene i civili non fossero stati testimoni della vera guerra, come invece era capitato durante le battaglie contro le bestie demoniache e il Duca Ryan, e non avevano nemmeno celebrato le vittorie dell’epoca, piano piano avevano formulato un’immagine mentale del nemico basandosi sui vari pettegolezzi che circolavano nel vicinato. Questo nemico particolare, al contrario degli ibridi demoniaci o dei cavalieri, era feroce, potente, e indomabile. Dato che molte persone avevano visto l’attacco delle Bestie Diaboliche, si credeva inoltre che esso fosse un demone proveniente dall’Inferno.


Alcuni dettagli erano stati distorti nella riformulazione, al punto che il pubblico era ora abbastanza convinto che il demone fosse in realtà un mostro leggendario alto 30 metri portatore di catastrofi e capace di sputare fuoco. Dunque, questo demone immaginario diventò presto l’argomento di discussione più gettonato in tutta la città.


La sconfitta di un mostro così invincibile alzò significativamente il morale delle masse. Se il demone dell’Inferno aveva fallito nel fermare il Primo Esercito, chi avrebbe potuto farlo?


Nel frattempo, il Settimanale di Graycastle continuava a pubblicizzare la guerra intervistando un gran numero di soldati che avevano partecipato allo scontro.


In pochi giorni, Neverwinter assistette ad un rapido aumento delle persone facenti domanda per unirsi al Primo Esercito, e il pubblico intonò un canto riguardo ‘l’espandere il territorio di Graycastle per il Re’ in ogni angolo della città.


Ciononostante, i funzionari di Neverwinter sapevano molto bene quale fosse la loro vera sfida.


Nel cimitero nella parte ovest della città.


Poiché la prima lapide era stata costruita qui cinque anni prima durante i Mesi dei Demoni, questa vecchia terra desolata, che era solita essere tappezzata di arbusti e siepi, era ora diventata un cimitero pubblico ricoperto di erba verde.


426 lapidi erano state aggiunte oggi.


La maggior parte delle tombe erano vuote, dato che non erano riusciti ad individuare tutti i corpi uccisi. Tuttavia, nessuno sentiva di aver abbandonato quei soldati. Su ogni lapide c’era il nome del soldato caduto, il suo grado e le sue gesta.


Le tombe di Elena e Cenere erano tra quelle.


Sembravano uguali a tutte le altre, tranne per la presenza di una spada mezzo fusa davanti a quella di Cenere.


“Saluto!” Gridò Ascia d’Acciaio alzando la mano.


Poi tutti gli ufficiali effettuarono un saluto militare, molti di essi possedevano un rango molto più alto rispetto ai soldati ordinari.


Non si trattava solamente di un memoriale ma anche di un promemoria.


Ricordava loro che c’era ancora una lunga strada da fare prima della fine della Battaglia della Volontà Divina.


Dopo il funerale, Roland convocò Barov e disse: “Chiedi a tutti i Ministri di venire qui. Ho dei nuovi incarichi per loro.”


La nuova battaglia era appena cominciata.


<em>Haru</em>


<em> </em>
                                


                                



