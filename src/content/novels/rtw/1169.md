---
title: Capitolo 1169: Il Consiglio della Santa Sede
pubDate: 2025-08-07T11:30:06.928Z
tags:
    - rtw
---


&nbsp;


Lentamente, il flusso delle onde del Regno delle Menti svanì, ed Hect Zod aprì gli occhi.


Vide davanti a sé una sala circolare di cui non si vedeva il soffitto. Sotto di essa si estendeva in tranquillo mare di nebbia. Nove sedie di dimensioni diverse stavano sospese in aria lungo il ripido muro di pietra. Al centro del cerchio si ergeva una gigantesca Torre della Nascita. Ma a differenza di una vera torre, questa Torre della Nascita era ricoperta interamente da occhi della dimensione di un demone.


Questo era il regno creato dal Re.


La “Santa Sede del Dominio”.


Anche se non era la prima volta che visitava questo posto, si sentiva comunque scomodo ed irrequieto. Diversamente da un sogno e da una normale comunicazione mentale, quello che accadeva in questa sala situata nel cuore del Regno delle Menti era reale. Se fosse caduto nel mare di nebbia o venisse attaccato, sarebbe stato ferito per davvero.


A differenza del caos che c’era fuori, l’interno della sala era rigorosamente in ordine.


Il Re governava la Santa Sede.


Chiunque mettesse piede della Santa Sede del Dominio si sarebbe trovato alla mercé del Re.


Ma la sua lealtà verso il Re era assoluta. Poteva facilmente sopprimere i suoi istinti di rivolta. Soltanto le bestie selvagge avrebbero avuto difficoltà nel controllare i propri istinti.


“Il Gran Signore del Cielo è al vostro servizio.” Hect Zod fece un inchino all’alta torre nel centro.


Uno degli occhi sulla torre si aprì, lo guardò e poi si richiuse subito. “Attendete per favore.”


“Sì.”


Poco dopo, altre ombre comparvero sulle sedie.


Erano ombre sfocate, ma Hect Zod riuscì a distinguere chi fossero. La grande ombra che portava un’armatura decorata con varie armi era il “Sanguinoso Conquistatore”, quello che invece indossava vestiti e una maschera che davano una sensazione di distorsione era “Cuore dell’Odio”. Erano in pochissimi a riuscire a distinguere queste figure, poiché non erano molti quelli che avevano una profonda comprensione dell’Origine della Magia.


Quando anche l’ultimo posto venne riempito, il consiglio ebbe inizio.


Il Re si materializzò davanti a tutti i Gran Signori e metà degli occhi sulla Torre della Nascita si aprì.


“Probabilmente tutti sapete per quale motivo vi ho riuniti qui. Sono certo che vi stiate facendo le mie stesse domante. Diversi giorni fa, uno di noi è stato promosso ed ha raggiunto il Regno delle Menti. La promozione ha creato una commozione ma ben presto, questo individuo ha smesso di rispondere.” Il Re si interruppe e si rivolse verso il Gran Signore del Cielo. “Colui che ha creato tutta questa commozione è Ursrook, il Comandante dell’avanguardia del Fronte Occidentale. Hect Zod, che cosa sta succedendo ad ovest?”


Hect Zod si sentì nervoso. Si aspettava che il Re gli facesse questa domanda. Una perturbazione nel Regno delle Menti indicava che un individuo aveva raggiunto un livello piuttosto alto e tutti i Gran Signori potevano percepire un miglioramento del genere. La guerra nel Regno Cielo-Mare stava diventando sempre più feroce ed un Gran Signore in più indicava una probabilità più alta di vincere. Eppure le cose avevano improvvisamente preso una brutta piega. Con lo stupore di tutti, questo nuovo Gran Signore aveva semplicemente lasciato il suo segno del Regno delle Menti ed era poi svanito completamente. Era la prima volta in tutti questi secoli che un Gran Signore morisse subito dopo la promozione.


Hect Zod aveva ricevuto la notizia della sconfitta sul fronte occidentale poco dopo la promozione di Ursrook, insieme ad una lettera scritta da Ursrook di persona. Hect Zod si era infuriato talmente tanto a causa del contenuto della lettera che aveva voluto fare un buco sulla sua testa per capire perché si era comportato in modo così incosciente!


Quando il Re gli fece la domanda, si era sentito esitante per un momento, ma alla fine aveva deciso di rivelare tutta la verità riguardo alla battaglia.


Proprio come si era aspettato, nella sala scoppiò un forte mormorio di beffe, sussulti ed esclamazioni.


“Uh? Ho sentito bene?” Sghignazzò il Sanguinoso Conquistatore. “Il suo sottoposto ha deliberatamente preso una cattiva decisione e mandato tutte le truppe alle Pianure Fertili per farle macellare? Come l’hai chiamato poco fa? Comandante genio?”


Hect Zod sapeva che il Sanguinoso Conquistatore, come Comandante nel Regno Cielo-Mare, aveva sempre provato rancore verso Ursrook. Temeva che la sua promozione avrebbe minacciato la propria posizione, per questo il Sanguinoso Conquistatore cercava ogni opportunità per attaccare Ursrook.


“Non mi importa dei demoni minori e del Demoni Ragno, ma il Gran Signore del Cielo dovrebbe sapere quanto siano preziosi quei Demoni Simbionti.” Commentò “Maschera”, il responsabile dello sviluppo dei Demoni Simbionti. “Se avessimo conquistato Taqila, la Città della Stella Cadente e Arrieta sarebbe stato un altro discorso perché avremmo potuto rifornirci grazie alle miniere di Pietra Divina. Ma adesso non solo le abbiamo perse, ma abbiamo perso anche i Simbionti.”


“Sono sconcertato per il fatto che abbiamo perso contro quegli esseri inferiori. Credo che Vostra Signoria dobbiate, più o meno, prendervi le responsabilità.”


“Ma quale Comandante genio, in realtà era soltanto poco meglio rispetto alla media.”


“Non tutti i promossi riescono ad aprire la porta che separa i due regni, altrimenti ci sarebbero più di nove Gran Signori seduti qui. Inoltre, il nemico era una Trascendente.”


“E quindi? Non siamo più a quattrocento anni fa, credi che morire insieme ad una Trascendente sia qualcosa di cui esserne fieri?”


Sentendo tutti questi commenti maligni, l’espressione di Hect Zod si oscurò. Nonostante non lo capisse fino in fondo, Ursrook era sempre stato uno dei suoi favoriti. Come Gran Signore, non poteva tollerare tutti questi attacchi verso un suo Comandante.


Proprio in quell’istante, il Re interruppe la discussione e tornò il silenzio. “Ora basta, voglio solo sapere se tutto questo influenzerà i nostri piani!”


Hect Zod si concentrò subito e rispose: “No, naturalmente no. Abbiamo ancora tanti altri piani e Taqila non è tra le nostre priorità. Vi assicuro che ci impadroniremo dei territori dell’uomo come previsto.”


“Allora mantieni la tua parola.” Disse il Re.


“Ma...” Il Gran Signore del Cielo era esitante. “Ma devo fare richiesta per più truppe. Stando al rapporto di Ursrook, abbiamo bisogno di dieci volte le nostre truppe per vincere questa battaglia.” Dopo un conflitto interno, Hect Zod aveva deciso di rivelare il contenuto della lettera. Non sapeva perché egli fosse giunto a questa conclusione. Forse per la fiducia che aveva riposto in lui, oppure per l’inquietante previsione che Ursrook aveva fatto. Una voce nella sua testa continuava a spingerlo a dire la verità.


“Dieci volte?” Mugghiò il Sanguinoso Conquistatore. “Starai scherzando! Riusciamo a malapena a fronteggiare la battaglia nel Regno Cielo-Mare e vuoi ancora chiedere altre truppe? Da me non avrai niente!”


“Che cosa ha esattamente detto Ursrook?” Chiese il Re con tono serio.


“Quando ha scritto questa lettera, l’avanguardia non si era ancora scontrata con gli esseri umani. Ursrook ha insistito nel restare a Taqila con il pretesto di voler trovare il punto debole degli esseri umani. Se il piano avesse funzionato, saremo riusciti ad indebolirli moltissimo, poi avremmo dovuto solamente mandare altre truppe per sterminarli.”


“Cos’è, una profezia?” Schernì qualcuno. “Mi chiedo se Ursrook avesse previsto anche la sua stessa morte.”


“...” Dopo un momento di silenzio, Hect Zod annuì. “Sì, l’ha fatto.”


Nella sala cadde il silenzio.


I Gran Signori si scambiarono gli sguardi, l’atmosfera divenne ad un tratto pesante.


Il Re parlò, interrompendo il silenzio: “Che cosa ha detto?”


Il GranSignore del Cielo fece un respiro pesante: “Se non dovesse sopravvivere, dovremmo trattare gli esseri umani come nostri pari e utilizzare tutte le nostre forze per annientarli!”


&nbsp;


<em>Aris</em>
                                


                                



