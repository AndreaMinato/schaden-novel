---
title: Capitolo 1170: Un’Affermazione Sorprendente
pubDate: 2025-08-07T11:30:06.928Z
tags:
    - rtw
---


&nbsp;


Nella sala si alzò la confusione.


“Tutte le nostre forze?” Ripeté il Sanguinoso Conquistatore. “Che cosa intendi dire con ‘tutte le nostre forze’?”


“Letteralmente.” Rispose Hect Zod. “Abbandonare le città dove abbiamo esaurito tutte le miniere di Pietra Divina e metà del continente al Regno Cielo-Mare e dirigere tutte le nostre truppe verso la Terra dell’Alba. Con tutte intendo anche le nuove e le vecchie reclute. Fino a quando la razza umana non sarà stata spazzata via dalla faccia del pianeta.”


“Insolente!”


“Sei forse impazzito?”


“E dove dovrebbero andare tutti i milioni di residenti di quelle città?”


“Anche se Ursrook non l’ha esplicitamente detto nella lettera, io credo che debbano trasferirsi nelle Pianure Fertili. Quello è un territorio vasto abbastanza per ospitarli tutti quanti.” Rispose il Gran Signore del Cielo.


“Non effettueremo una migrazione di massa.” Sbuffò Maschera scoppiando in una sonora risata. “Se non spostiamo insieme a loro anche le Torri della Nascita, sarebbe soltanto una mossa suicida. Inoltre, con l’avvento della Luna di Sangue avremo solo una possibilità per erigere una nuova torre. Avremmo potuto costruirla a Taqila, ma il tuo Comandante genio ha perso tutte le Pianure Fertili. Non è forse tardi per parlare di migrazione?”


Hect Zod trattenne l’impulso di rispondere. Dato che aveva un numero limitato di truppe sotto al suo comando ed il Re aveva rifiutato di inviare rinforzi, Ursrook non aveva avuto altra scelta se non abbandonare Taqila. Ovviamente, per una cosa così piccola Hect Zod non avrebbe provato rancore verso il Re, questa sua piccola lamentela era soltanto istintiva.


E poteva controllarla.


“Abbiamo un’alternativa.” Disse. “Ad esempio, possiamo utilizzare la Divinità degli Dei...”


“Assolutamente no!” Il Sanguinoso Conquistatore lo interruppe ferocemente. “Quella è la nostra unica speranza per scacciare i nemici nel Regno Cielo-Mare. Come potremo sprecarla su degli esseri inferiori? Piantala di dire sciocchezze!”


“La Divinità degli Dei è la nostra arma finale.” Disse il Re. “È una parte essenziale del nostro piano e nessuno può cambiare questo punto, men che meno un nuovo Gran Signore. Su questo non c’è da discutere.”


Il Re espresse la sua decisione.


Hect Zod si sentì profondamente sollevato. Effettivamente anche lui stesso pensava che le affermazioni di Ursrook fossero state troppo audaci. Se avesse potuto scegliere, si sarebbe tenuto per sé i contenuti della lettera.


In ogni caso, aveva compiuto il suo dovere verso il Re.


“Inoltre, penso che sia assurdo aumentare di dieci volte il numero delle truppe...”


Proprio quando il Sanguinoso Conquistatore stava per ribattere, qualcuno lo interruppe.


“Io penso invece che dovremmo prendere più seriamente l’avvertimento di Ursrook.” Una voce pacata sorprese tutti quanti. Era il guardiano della Città del Re, “Disastro Silenzioso”. Era un Gran Signore che raramente parlava durante un Consiglio. Proprio come il suo nome, Disastro Silenzioso aveva un carattere taciturno.


Inoltre, tra i nove egli era anche uno dei Gran Signori più forti. Diversamente da Maschera e Cuore dell’Odio che portavano degli accessori per nascondere i propri difetti, Disastro Silenzioso aveva raggiunto un altissimo grado di evoluzione. Indossava ogni giorno un’armatura nera scintillante ed anche il suo volto era perennemente completamente coperto. Non gli importava affatto della propria immagine o della comodità.


“E la ragione?” Chiese semplicemente il Re.


“Esiste la possibilità che in questo mondo esistano altri frammenti dell’eredità a noi sconosciuti.”


Ancora una volta i mormorii si alzarono nella sala. Erano persino più rumorosi di quelli che c’erano stati dopo che avevano udito le ultime parole di Ursrook.


“Come potrebbe essere possibile? Ci sono solamente quattro frammenti in totale, non l’abbiamo forse confermato in base alle forme?”


“Stai forse pensando che gli esseri umani sono riusciti ad ottenere una promozione tramite metodi a noi sconosciuti? E per questo dovremmo combatterli con tutte le nostre forze?”


“Da dove hai preso questa informazione?”


Vennero poste numerose domande.


“No, non ho prove, è soltanto una mia ipotesi.” Disse lentamente Disastro Silenzioso. “Una volta... vidi qualcosa di incomprensibile nella Terra Divina.”


“Puoi dirci cosa hai visto?” Chiese il Re con gli occhi socchiusi su di lui.


Disastro Silenzioso scosse la testa. “È indescrivibile. Date un’occhiata nella mia memoria.” Detto questo, chinò la testa.


“Allora...” Tutti gli occhi del Re si spalancarono all’improvviso! Hect Zod sentì un brivido attraversargli il corpo e una sensazione fredda penetrargli nella mente. Il conflitto e la repulsione generati dal suo corpo raggiunsero il limite.


Era la sensazione causata dall’iniezione forzata di una coscienza esterna.


<em>“No, io sono assolutamente leale verso il mio Re!”</em>


Il Gran Signore del Cielo soppresse quell’istinto di repulsione e accetto quella coscienza.


Poi, si ritrovò di fronte a scenari inquietanti e la paura riempì il suo cuore e raggiunse le sue ossa. Tra queste immagini, Hect Zod intravide non molto lontano la sagoma di un essere umano che stava in piedi con aria distaccata. L’uomo pareva godere della sua sofferenza. Sapeva che quelle non erano delle semplici illusioni; tentacoli neri che rappresentavano la corruzione si apprestavano ad attaccarlo e se non se ne fosse andato subito via, sarebbe affondato nel Regno delle Menti!


Perciò Hect Zod fuggì. Durante la fuga ruppe uno dei braccioli della sua sedia.


Subito dopo si risvegliò con un sussulto e percepì i brividi corrergli lungo la spina dorsale. Anche gli altri Gran Signori ansimavano, avevano provato la sua stessa esperienza.


Adesso tutti avevano compreso che cosa intendeva Disastro Silenzioso.


Era un fatto ben noto che le pietre dell’eredità fossero in qualche modo connesse tra di loro. Ma c’era un prezzo da pagare se si voleva utilizzarle per comunicare con altre civiltà, che era in genere più alto per la civiltà che sapeva di meno riguardo al Regno delle Menti. Se questa persona fosse stata una strega, non sarebbe stato affatto sorprendente poiché anche le streghe visitavano di propria volontà il Regno delle Menti. Trovare una strega nel Regno delle Menti non significava niente.


Tuttavia questa persona era un uomo.


Nei millenni passati della storia dell’umanità, gli uomini non avevano mai mostrato segni di magia.


Non c’erano spiegazioni plausibili per questo fenomeno, ad eccezione della possibilità che gli esseri umani si fossero promossi.


Soltanto allora Hect Zod comprese perché Disastro Silenzioso non avesse condiviso prima questo incidente. Nessuno ammetterebbe mai di essere stato spaventato da un insetto facilmente calpestabile.


Si chiese se dietro al suo elmo, il volto di Disastro Silenzioso fosse arrossito.


A quanto pareva, la sua armatura non era completamente inutile.


Che fosse questa la ragione per cui aveva chiesto le dimissioni dalla sua posizione di guardiano?


In quel momento, uno dei Gran Signori si rivolse a Hect Zod: “Vostra Signoria, anche voi...”


“No, anche se qualche volta sono stato nella Terra Divina, non ho mai visto niente di strano.” Rispose subito Hect Zod gonfiandosi il petto. “Se mi fossi imbattuto in una cosa del genere, avrei subito fatto rapporto al Re. Sono certo che nel mio caso le cose sarebbero state molto diverse data la mia conoscenza del Regno delle Menti.”


Con queste parole, Hect Zod lanciò uno sguardo freddo a Disastro Silenzioso.


“Interessante.” Proprio allora, una voce cristallina si aggiunse alla conversazione.


In fondo al tavolo, la Gran Signora degli Incubi, che indossava una lunga veste bianca, aprì lentamente il terzo occhio sulla fronte, interrompendo lo stato di silenzio che manteneva sin dall’inizio della riunione.


&nbsp;


<em>Aris</em>
                                


                                



