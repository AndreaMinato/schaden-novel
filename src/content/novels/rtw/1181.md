---
title: Capitolo 1181- La Squadra Migliore
pubDate: 2025-08-07T11:37:51.071Z
tags:
    - rtw
---


&nbsp;


Roland contrasse le labbra. La parola “annientamento” suonava un po’ barbara in una società governata dalle leggi. “Sembra qualcosa di straordinario.” Commentò a cuor leggero.


“Non è complicato come credi.” Rispose Garcia come se gli avesse letto nel pensiero. “Ci sono già state missioni come queste in passato. Quando la gilda riesce a raccogliere abbastanza informazioni su di loro, può decidere di farli fuori tutti insieme. In realtà, rispetto all’incontro inaspettato con un Caduto al Male, queste missioni sono più sicure poiché ci prepariamo in anticipo.”


“Avete mai partecipato ad una missione a team unificati?”


“Ehm...” Garcia esitò. “Ne ho solo sentito parlare dalla mia maestra. Prima d’ora non ho mai ricevuto il permesso per queste missioni, sarà la prima volta anche per me.” Fece un momento di pausa. I suoi occhi erano fissi sulla tazza di caffè che aveva tra le mani. “Forse non te ne importa, ma è meglio che te lo dica chiaramente... dal momento in cui hai ottenuto la licenza di caccia, mi hai superato. La gilda mi ha chiesto di informarti solo perché sei membro da poco e potresti riscontrare problemi. Se non ti va bene, vado a riferirlo alla gilda...”


“No, va bene così.” La interruppe Roland. “Dato che sei stata te a chiedermi per prima di entrare a far parte della gilda, è ovvio che devi prenderti le tue responsabilità, no?” Roland non aveva mai avuto la minima intenzione di glorificare la Gilda dei Marzialisti o di diventare un leader. Combatteva contro i Caduti al Male solo per guadagnare un po’ di soldi, ma il suo obiettivo principale era semplicemente quello di indagare i misteri dell’Erosione e dell’Energia della Natura.


Perplessa, Garcia fissò Roland negli occhi per un po’, poi scoppiò in una risata. “Ma quale responsabilità... certo che sei un tipo strano. Sei tu quello che non vuole fare niente, ma lo dici come se volessi offrire la posizione a me.” L’espressione di Garcia sembrò molto più rilassata.


“Già, è solo che non volevo dirlo ad alta voce.” Roland scrollò le spalle con aria indifferente. “Tornando al discorso, chi altri ci sarà insieme a noi? Chi sono i nostri bersagli?”


“Onde evitare fughe di informazioni, il piano verrà rivelato solo quando ci saremo tutti.” Garcia bevve il caffè in un sorso. “Ma ho sentito che ci saranno anche dei marzialisti moderni.”


Roland annuì comprensivo e chiese: “Quando e dove si svolgerà l’incontro?”


“Domani sera alle 18 in punto, nella periferia sud. Ti invierò un messaggio con i dettagli. Se vuoi posso darti un passaggio...”


“Ci andrò da me.” Rispose subito Roland. Se fosse andato insieme a lei non avrebbe potuto portare le streghe.


Garcia contrasse le labbra. “Come preferisci.” Poi fece un cenno a Phyllis e le diede un bigliettino. “Sono la vicina di Roland, abito proprio al 0827, la porta accanto. Se dovessi incontrare qualche problema in città... intendo dire, se ti dovessi sentire minacciata, chiamami a questo numero, sarò felice di aiutarti.”


Phyllis sbatté le palpebre. “Gra-grazie.”


“Prego.” Con un sorriso, Garcia le diede una pacca sulla spalla. Poi andò verso la porta e fece un cenno di saluto a Roland: “A domani allora.”


Con un altro tintinnio della campanella, Garcia svanì oltre la porta.


“È una brava persona.” Disse Phyllis. “Vostra Maestà, ci andrete?”


“Dato che è una richiesta della Gilda, non penso di poter rifiutare. Questo è il prezzo da pagare per la licenza di caccia.” Disse Roland indifferente. “Ci saranno anche altre persone con me, perciò non dovrebbe essere una missione pericolosa. Basta che procediamo con attenzione. In realtà non è così male prendere parte in un evento del genere ogni tanto.” Con un gruppo di streghe a disposizione, aveva praticamente la vittoria in pugno. Anche l’uccidere era un modo efficace per alleviare lo stress.


“Informerò la Signora Pasha e porterò delle streghe combattenti per assistervi.” Disse Phyllis con un inchino.


***


&nbsp;


Roland scelse quattro streghe per accompagnarlo in questa missione. Erano Phyllis, Faldi, Ling e Dawnen. Potevano rintracciare i nemici e nel frattempo nascondere le loro tracce. Era esattamente quello di cui Roland aveva bisogno per svolgere questa missione.


Nel pomeriggio del giorno successivo, Roland guidò il suo furgoncino fino al luogo prestabilito.


L’incontro si svolgeva in una remota ma accessibile zona residenziale nella periferia sud dove avrebbero potuto cambiare veicoli ed evitare attenzioni indesiderate.


<em>“La Gilda dei Marzialisti ha pensato proprio a tutto.”</em> Pensò Roland.


Ma quando giunse nell’area residenziale, si rese conto di essersi sbagliato.


Nel parcheggio c’erano diverse macchine di lusso che attraevano un sacco di sguardi. Un gruppetto di persone si era radunato lì e strillavano eccitati. Era chiaro che avevano riconosciuto dei celebri marzialisti.


“Luo Luo, guarda di qua!”


“Posso fare una foto con voi?”


“Siete qui per filmare un annuncio pubblicitario?”


“Ma lui è il Signor Youlong, che è arrivato secondo nella competizione dell’anno scorso?”


“Wow, mi ha sorriso! È affascinante!”


Roland roteò gli occhi, chiedendosi se questi tipi fossero lì per la missione. Non appena parcheggiò la sua macchina, Garcia gli si avvicinò.


“Nascondetevi.”


“Ricevuto.” Mormorò Dawnen che evocò le Tende Opache e le lanciò sulle altre tre streghe.


Roland scese dal veicolo e fece un cenno di saluto a Garcia. “Sei arrivata presto.”


“Ora hai una licenza di caccia. Perché guidi ancora quel... veicolo malandato?” Chiese Garcia confusa. “Capisco che tu voglia mantenere un basso profilo, me questo... rottame è un po’ esagerato.”


“Davvero?” Roland aprì le braccia. “Io lo trovo piuttosto conveniente. Posso usarlo per fare la spesa ed è abbastanza ampio per contenere una grande quantità di cibo. Non penso che ci siano altri veicoli più adatti.” Ovviamente non rivelò la ragione principale, nessuno poteva sapere quante streghe potevano nascondersi in questo camioncino.


“E va bene allora.” Disse Garcia con tono rassegnato. “Se davvero non ti importa di come ti vedano gli altri.”


“Non mi importa per niente.” Disse Roland con un sorriso indifferente. “Quei tipi dalla faccia scintillante sono marzialisti che parteciperanno a questa missione?”


“Sì, ma non parlare così a nessuno all’infuori di me.” Garcia gli lanciò uno sguardo freddo. “Sono entrati nella Gilda prima di te, perciò tecnicamente sono tuoi superiori.”


“In base alle posizioni?”


“Sarebbe anche peggio perché sanno che rappresenti i marzialisti tradizionali.” Sospirò. “Non si faranno perdere nessuna occasione per umiliarti.”


“Pensavo che i marzialisti fossero degli eroi altruisti come te.” Mormorò Roland. “A proposito, anche tu sei un marzialista moderno no? Non è un problema stare vicino a me?”


“Non a tutti importa dei conflitti tra marzialisti moderni e tradizionali.” Borbottò Garcia. “Inoltre, sei tu quello che mi ha chiesto di prendermi le responsabilità no?”


“Sì.” Disse Roland sorridendo. “Seguirò le tue indicazioni.”


“Allora, come superiore, lascia che te li presenti. Probabilmente hai già visto alcuni di loro alla festa di mio padre, quindi passo direttamente alle tre figure principali.” Disse Garcia inarcando le sopracciglia verso alcune persone al centro della folla. “Luo Hua, un marzialista veterano con eccellenti tecniche di combattimento. Ha un gran numero di fan ed è arrivato al decimo posto nella competizione dell’anno scorso; è il migliore in questa città. Ha fatto il suo debutto molto presto, ma quest’anno compie soltanto 22 anni. Piuttosto impressionante.”


“Il Signor Youlong, probabilmente ha tra i 30 ed i 35 anni, è nato in una famiglia di marzialisti ed è uno dei rappresentanti dei marzialisti moderni, da qui ha ottenuto il suo soprannome. È esperto in tutti i campi e gira voce che la sua forza non sia inferiore a quella delle Guardie. L’anno scorso è arrivato secondo e sono certa che quest’anno miri al primo posto. Se non dovessero esserci imprevisti, sarà lui il capitano di questa missione.”


Garcia si interruppe e si guardò intorno come se fosse in cerca di qualcosa. Poi indicò un padiglione fuori dal parcheggio. “L’ultima e probabilmente la persona a cui dovrai fare più attenzione.”


Roland guardò nella direzione in cui indicava Garcia.


“Fei Yuhan, una delle marzialiste più dotate del momento. A soli cinque anni dal risveglio, è riuscita ad arrivare nelle finali della Competizione di Arti Marziali..” Garcia aveva un’espressione mista di invidia e ammirazione. “Non mi aspettavo di vederla qui. Con lei, questa squadra può definirsi la migliore.”


“E quindi a cosa dovrei fare attenzione? Rischio che mi metterà nei guai?”


“Sciocchezze.” Garcia roteò gli occhi. “Tu e lei siete in due livelli completamente diversi, sia nelle abilità che per l’identità. Volevo solo ricordarti di fare attenzione a non innamorarti!”


&nbsp;


<em>Aris</em>
                                


                                



