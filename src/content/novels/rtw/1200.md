---
title: Capitolo 1200- Il Volere Del Re Di Graycastle
pubDate: 2025-08-07T11:37:51.073Z
tags:
    - rtw
---


&nbsp;


“Adesso?” chiese spiazzata la guardia. “Immediatamente?”


“Sì.”


Di solito, in base alle consuetudini della nobiltà, avrebbe lasciato che l’ambasciatore si riposasse per un paio di giorni e poi lo avrebbe accolto con un sontuoso banchetto. Come minimo, avrebbe dovuto definire prima un orario per incontrarlo, possibilmente durante la notte. Dopotutto, l’ambasciatore rappresentava il Re di Graycastle, e per questo motivo doveva essere trattato con una certa formalità.


Tuttavia, Jean non poteva aspettare un minuto di più. Se non avesse cominciato a piovere, sarebbe corso al molo per incontrarlo di persona. Una simile gigantesca flotta avrebbe sicuramente attirato l’attenzione delle Famiglie Tusk e Cancello Pietrarossa: se una delle due si fosse messa in contatto con Graycastle prima di lui, le cose si sarebbero fatte molto difficili.


Con tali pensieri per la testa, Jean Bate si rivolse alla guardia, “Ah, dì alla delegazione di Graycastle che io sono l’unica autorità riconosciuta che abbia giurisdizione su Baia della Sedimentazione.”


“Sissignore.”


Appena l’uomo fu uscito dietro suo comando, iniziò a pentirsi della sua azione impulsiva.


Non avrebbe dovuto dire “immediatamente”. E se l’ambasciatore avesse voluto seguire prima il protocollo e farlo poi chiamare dopo un paio di giorni?


Jean rimproverò la propria vanità dal profondo del suo cuore. Avrebbe dovuto essere più diretto.


E perché aveva iniziato a piovere proprio quando voleva uscire?


Il Barone si sentì depresso.


Ma, sorprendentemente, la guardia fece ritorno nel giro di un’ora portandogli una buona notizia.


“Signore, stanno arrivando.”


Jean Bate saltò subito in piedi e disse, “Conducili subito nel salotto.”


…


Il Barone incontrò subito l’ambasciatore di Graycastle.


Erano venute solo dieci persone e la metà di loro erano soldati che rimasero di guardia fuori dalla porta; gli altri erano tutti vestiti in maniera formale, e Jean ipotizzò fossero assistenti e segretari. Quello in centro era probabilmente l’ambasciatore. Notò che i cappotti che indossavano erano impermeabili, e che erano tutti asciutti nonostante fuori stesse diluviando. Il materiale di cui erano fatti era di un colore brillante e vivace, però non si trattava né di pelle né di cuoio.


Pareva che la voce che Graycastle producesse diversi oggetti insoliti fosse veritiera.


Comunque, Jean strabuzzò gli occhi guardando l’ambasciatore; si trattava certamente di un Mojin, a giudicare dal suo aspetto: come poteva essere un nobile a Graycastle, se qui di solito erano semplici schiavi?


Anche se era sorpreso, il Barone fece un sorriso caloroso e nascose i suoi pensieri. Allargò le braccia e disse, “Sono il Lord di Baia della Sedimentazione; come potete vedere, la nostra è una bella e vivace città, un luogo fantastico per riposarvi. Vi posso chiedere per quale motivo siate qui, oggi?”


Il Barona stava parlando in maniera molto umile e cordiale, ed era sicuro che persino un Duca gli si sarebbe rivolto con rispetto.


Ma il Mojin rimase inespressivo, rispondendo seccamente, “Il mio nome è Ascia d’Acciaio, comandante del Primo Esercito ed anche a capo di questa spedizione. Veniamo dritti al dunque: i Regni dell’Eterno Inverno e del Cuore di Lupo si trasformeranno ben presto in un campo di battaglia; sono venuto qui per ordine del Re di Graycastle, Capo del Clan Mojin e Signore delle Pianure Fertili, Re Roland Wimbledon, per salvarvi.”


“Che cosa?”


Jean Bate non riusciva a credere a ciò che avesse appena sentito, chiedendosi che cosa significasse Capo e dove si trovassero le Pianure Fertili. Che l’ambasciatore stesse paventando uno scontro contro i due Regni? E perché lo stava minacciando senza neanche negoziare?


“Er…”


Al suo posto, fu Zum a rispondere per primo, “È stato il Primo Esercito a sconfiggere la Chiesa?”


“Esattamente,” confermò Ascia d’Acciaio con un cenno del capo.


“Signor Ascia d’Acciaio, ovviamente non vogliamo assistere ad una guerra nelle nostre terre, ma non possiamo prendere una decisione da soli: ci sarà sempre qualcuno che tenterà di resistere; nel caso riusciate a convincerli, potremo quindi evitare questa guerra.” Continuò Zum.


Jean annuì con forza, grato che il segretario avesse fatto un buon lavoro. In quel caso, i Cancello Pietrarossa ed i Tusk avrebbero dovuto combattere a loro volta. Guardò Ascia d’Acciaio tutto soddisfatto ma fu sorpreso di vedere una vena di sarcasmo negli occhi dell’uomo.


Questi rispose pacatamente, “Non avete alcuna alternativa. L’intera razza umana dovrà combattere quando arriverà il nemico; o meglio, la guerra è già iniziata in un luogo che voi non conoscete. Immagino abbiate sentito qualche voce a proposito della Chiesa, della Volontà Divina e dell’attacco da parte di una forza straniera.”


Jean Bate rimase a bocca aperta. In quanto Lord di una città portuale, aveva avuto proprio queste notizie da dei commercianti; però, queste voci prive di fondamento potevano solo andare bene per una chiacchierata e non per essere argomento di un apposito incontro diplomatico. Ad ogni modo, considerando il tono di voce dell’ambasciatore, capì che fosse serio.


“Sì, sono tutte vere,” disse Ascia d’Acciaio lentamente ma con convinzione.


Fuori dalla finestra si sentirono dei tuoni.


…


“Wow, sono tutti fatti di metallo?” chiese Smarty sporgendosi pericolosamente sul recinto della stalla.


“Persino il ferro arrugginisce; credo non siano umani,” rispose White togliendo l’acqua dalla sella e strizzando i suoi vestiti zuppi. “Una persona con un minimo di buon senso rimarrebbe sotto l’acqua? Solo un lunatico lo farebbe.”


Nel giro di un’ora, centinaia di persone sbarcarono dalle navi e presero il controllo dell’intero porto. I venditori ambulanti se ne andarono per la tempesta, ma questi uomini montarono delle tende al centro della piazza. Un paio di attimi dopo, una distesa verde scura coprì metà del molo.


Oltre alle tende, gli uomini di Graycastle tirarono su anche delle barricate a forma di tubo al crocevia e lungo la strada. Questi tubi di metallo non sembravano delle armi, ma queste brillavano sotto la pioggia, cosa che fece venire a White una sensazione di nausea.


Ciascuno “tubo” era sorvegliato da dei soldati; nonostante indossassero tutti dei mantelli impermeabili, era impossibile rimanere del tutto asciutti in questo tempaccio. Il vento era così forte che spargeva acqua in ogni direzione. White riusciva ad immaginare l’acqua che gocciolava lungo i colletti dei soldati, bagnando le loro uniformi.


Doveva essere terribile starsene lì fuori.


La Baia della Sedimentazione era umida e soggetta a piogge durante tutto l’anno, e per questo il Lord locale aveva costruito diverse tettoie temporanee nella banchina. Tuttavia, questi uomini non le considerarono: se ne rimasero rigidi come pietra nei loro mantelli luccicanti.


“I soldati di Graycastle sono folli…” Mormorò tra Sé White.


“Hmm, strano,” borbottò Smarty.


“Che c’è, adesso?” Disse seccamente il cocchiere.


“Guarda le navi da trasporto e poi a quelle fuori dal porto,” disse Smarty. “Queste ultime sono navi a tre alberi, ma la loro linea di galleggiamento non quadra.”


“Che roba è?”


“Considerala una misura del peso di una nave,” ribatté il giovane con tono sprezzante. “Anche se le navi da trasporto sono state scaricate, sprofondano comunque nell’acqua più di tutte quelle fuori dal porto. Non capisco. Che intenzione hanno i tipi di Graycastle? Stanno mentendo sulle loro forze?”


“Ma che stai dicendo?” Chiese White con impazienza.


“Ciò che sto cercando di dire è… che quelle navi potrebbero essere vuote!” Rispose Smarty a bassa voce.


…


Jean Bate non si riprese fino a quando Ascia d’Acciaio non ebbe finito di parlare.


Aveva appena sentito parlare del lungo e lontano passato di guerre tra gli uomini ed i demoni e che questi scontri si ripetevano ogni quattrocento anni, e che questa volta i demoni molto probabilmente avrebbero invaso le terre interne passando dalla Catena Montuosa Invalicabile!


“Siete… sicuro?” Jean ricordava che la zona nord del Regno dell’Eterno Inverso era circondata da montagne sconfinate e ripidi strapiombi. Come potevano i demoni invaderli passando di lì?


“No, non sono sicuro. È per questo che ho portato qui i miei esploratori,” disse Ascia d’Acciaio alzando le spalle. “Però, non fa alcuna differenza da quale direzione arrivino i demoni. Dobbiamo unire le forze e difendere questo continente, altrimenti l’umanità verrà sterminata.”


Il Barone provò all’improvviso una strana sensazione, come se stesse camminando in un sogno. Sapeva che valeva lo stesso per il suo segretario e le guardie.


“Ahem, molto bene. Supponiamo che quello che avete detto sia tutto vero,” disse Jean dopo essersi schiarito la voce. “Quindi, per quale motivo il Re di Graycastle vi ha mandata qui? Non dovreste essere nel Regno dell’Eterno Inverno?”


“Vero, e non dovete preoccuparvene. Ciò che vogliamo fare qui è molto semplice, ed è salvare più persone possibile da questa guerra, inclusi uomini liberi, schiavi, rifugiati e vagabondi,” Ascia d’Acciaio si fermò per un momento e poi continuò, “fatta eccezione per i nobili, che devono decidere: se collaborerete con il Primo Esercito, alla nostra ripartenza vi verranno riconsegnati possedimenti, terre, titoli ed il resto. Ma se cercherete di fermarci…”


Jean deglutì.


“Sarete considerati nemici del Primo Esercito,” Ascia d’Acciaio finì la frase con freddezza.


&nbsp;


<em>Mithdran </em>


