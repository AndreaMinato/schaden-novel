---
title: Capitolo 1203: Regalo Nero
pubDate: 2025-08-07T11:30:06.934Z
tags:
    - rtw
---


Jean Bate agì molto rapidamente. Mise a disposizione dell’esercito metà delle stanze del suo palazzo e inviò delle cameriere per servire i soldati che, per ragioni di riservatezza, Ascia d’Acciaio rifiutò.


Vedendo le espressioni rammaricate di alcuni giovani soldati dello Stato Maggiore, Ascia d’Acciaio rispose con tono serio: “È ora di lavorare. Non dimenticatevi che le vostre prestazioni in questa missione saranno sottoposte all’analisi di Edith Kant. Dovreste conoscere le conseguenze dei vostri errori.”


Appena udirono il nome della Perla della Regione Settentrionale, rabbrividirono e si misero tutti a lavoro.


“La mappa, ci penso io ad appendere la mappa!”


“Dov’è la tabella di marcia? Fatemela ricontrollare un’altra volta.”


“Qualcuno che mi aiuti a controllare le scorte di cibo?”


La stanza divenne immediatamente rumorosa.


“Ma guarda questi giovanotti, sempre pieni di energie...” Commentò Remy scuotendo la testa sorridendo. “Il Barone ha buon occhio, deve aver già capito i loro punti deboli.”


“È il solito trucco che usano i nobili.” Disse Ascia d’Acciaio aggrottando le sopracciglia. “Sarà meglio che impieghi tutte le sue forze anche sulla campagna di immigrazione.”


“Non preoccupatevi, noi dell’Ufficio Amministrativo lo terremo d’occhio.” Disse Remy posando una mano sul petto. “Il primo ostacolo è stato rimosso più facilmente di quanto immaginassi. In un certo senso, la Famiglia Tusk e la Famiglia Cancello Pietrarossa ci sono stati d’aiuto, ma da qui in avanti non sarà più così semplice...”


“No, sarà la stessa cosa.” Ascia d’Acciaio lo corresse.


“Da-davvero?” Disse Remy sorpreso.


“Perché non sono più al passo con i tempi.” Disse Ascia d’Acciaio. Guardò attraverso la finestra. Il cielo coperto si era un po’ schiarito.


<em>“Perché non sono più al passo con i tempi.” </em>Questo era ciò che Edith gli aveva detto una settimana fa, prima di partire. Era stato direttamente convocato all’ufficio dello Stato Generale, l’incontro era stato persino registrato. L’argomento principale era il come portare a termine nel modo più efficiente il piano di immigrazione di Sua Maestà. “Molti Signori ancora non si sono resi conto dei cambiamenti che si stanno coinvolgendo questo mondo. I loro interessi sono concentrati sul quel po’ di ricchezza che hanno tra le mani, non hanno un briciolo di immaginazione e si autoproclamano bravi nel calcolare utili e perdite. Scommetto che vuoi andare a combatterli uno ad uno, giusto?”


“Se sono di intralcio ai piani di Sua Maestà, la risposta è sì.”


“Ci vorrebbe troppo tempo.” Aveva detto Edith disapprovando. “Questa non è la guerra di unificazione di Graycastle. Se inviamo guarnigioni in città straniere, con il passare del tempo, i soldati a disposizione diminuirebbero e la durata dell’operazione aumenterebbe. Quei Signori non opporranno apertamente resistenza all’esercito, ma di sicuro pianificheranno qualcosa di nascosto. Se ci muoviamo dopo aver subito delle perdite, danneggeremo solo l’immagine di Sua Maestà.”


“Cosa suggerite di fare?”


“Scegliere l’obiettivo in anticipo, formare alleanze con alcuni e combattere contro altri.” Aveva detto Edith passandogli una tabella.


Sulla tabella erano presenti diverse opzioni, accanto alle quali c’era una scala con dei punteggi.


“Che cos’è questo?” Aveva chiesto Ascia d’Acciaio sorpreso. Era la prima volta che vedeva un modulo così strano.


“Un modulo per la valutazione della minaccia? O un manuale per la classificazione della resistenza? Il nome non è importante. Ho redatto questa tabella basandomi sulla mentalità dei nobili e su altri fattori come il genere, gli eredi, la grandezza dei territori, il numero di truppe, i comportamenti, ecc. Dopo aver compilato il modulo, avrai una comprensione generale di ciascun Signore. Più informazioni riuscirai ad ottenere e più sarà precisa la valutazione. Dato che la situazione nel Regno del Cuore di Lupo e nel Regno dell’Eterno Inverno è cambiata molto, lo Stato Generale non può aiutarti a completare tutti i moduli. Se c’è qualcuno che sulla tabella manca, compila il modulo e fai il calcolo tu stesso.”


“E poi?” Ascia d’Acciaio aveva chiesto sfogliando il modulo.


“Se il punteggio non supera i cinquanta, significa che il Signore locale esercita un potere limitato e non possiede una grande ambizione; perciò puoi formare un’alleanza. Può aiutarvi fornendovi strumenti come mappe locali, informazioni sulla struttura della città, sulla demografia e così via. Ma la cosa più importante è che con il supporto dei Signori locali riusciremo ad implementare il piano con più efficienza.” Aveva spiegato Edith.


“Mentre per quelli con un punteggio che supera i cinquanta...” Edith si era preso un momento di pausa e poi aveva detto: “Non vale la pena perdere tempo con loro. Anche se dovessero mostrare segni di resa, dovrai agire subito e farli fuori.”


Ascia d’Acciaio era rimasto impressionato da quelle parole. Non aveva affatto paura di annientare i nobili che si ribellavano a Sua Maestà, ma dai metodi di Edith si era reso conto di esserle di molto inferiore. Usando solo una semplice tabella, la Perla della Regione Settentrionale poteva decretare il futuro di questi nobili, anche se non aveva scambiato con loro alcuna parola.


Dopo un momento di silenzio aveva chiesto: “Questo modulo... è accurato?”


Come Comandante del Primo Esercito, comprendeva l’importanza dell’efficienza sul lavoro e sapeva bene quanto tempo avrebbe risparmiato grazie a questo modulo. La maggior parte delle navi era stata presa in affitto dalle Camere di Commercio dei Fiordi e anche se per il momento i demoni non parevano avere l’intenzione di piantare un Obelisco, era sempre meglio concludere l’operazione al più presto.


“Potrebbero esserci delle imperfezioni qua e là e non sono certa che cinquanta sia un punteggio preciso.  Tuttavia, considerando che abbiamo un tempo limitato, lascerò i dettagli alla tua discrezione.” Aveva detto Edith sorseggiando tranquillamente il suo tè. “Lo Stato Maggiore provvede solo a dare consigli.”


Ascia d’Acciaio era arrivato all’ultima pagina del modulo dove c’era una lista già valutata. Le informazioni erano state ottenute tramite il Regno dell’Alba ed il primo nome con un punteggio sotto ai cinquanta era proprio il Signore di Baia della Sedimentazione. La prima tappa che la flotta aveva in programma.


Prima di andarsene, Ascia d’Acciaio aveva posto un’ultima domanda.


“Non ci sono nobili che si tengono al passo con i tempi?”


“Ovviamente c’è questa possibilità.” Aveva riposto Edith giocando con una ciocca di capelli. “In quel caso, li riconoscerai anche senza l’aiuto di questo modulo. Perché mi somiglieranno molto.”


Ripensando a quell’espressione piena di sé, Ascia d’Acciaio sospirò, riorganizzò i suoi pensieri e si avviò verso l’accampamento del Primo Esercito. Proprio come aveva detto Edith, il problema non erano i nobili. La parte difficile era il come spostare con ordine ed efficienza i civili.


A soli due giorni di distanza, il porto della Baia della Sedimentazione si era riempito di migliaia di persone che aspettavano di imbarcarsi. Questo numero aveva superato le stime di Ascia d’Acciaio e di Remy e anche il Barone Jean Bate ne era rimasto stupito.


Per gestire questi civili, il Primo Esercito dovette ritardare la loro partenza.


“Che cosa sta succedendo?” Ascia d’Acciaio chiese a Remy. “Hai gonfiato la promessa di Sua Maestà?”


“No, non ho il coraggio di fare una cosa del genere.” Disse Remy scuotendo la testa. “Ho rigorosamente seguito la procedura impostata dall’Ufficio Amministrativo. L’efficacia dipende dal prestigio del Signore locale. Tutto questo non sarebbe strano se fossimo stati a Neverwinter, ma questo Barone non è paragonabile a Sua Maestà e nel piano originale avremmo dovuto trasportare tra le trecento e le cinquecento persone al giorno.”


“E adesso abbiamo raggiunto venti volte quella cifra.” Disse Ascia d’Acciaio con un’espressione complicata. Ovviamente era una buona notizia che il numero di immigrati fosse alto, ma questa cifra inaspettata non lo faceva sentire tranquillo. Dopotutto, per i cittadini del Regno del Cuore di Lupo, Graycastle era un Regno lontano e sconosciuto. Ascia d’Acciaio sospettava che ci fosse qualcuno dietro a tutto questo che aveva convinto queste persone ad abbandonare le loro città natali e ad avventurarsi in un viaggio verso un regno completamente sconosciuto.


“C’è una spiegazione che potrebbe giustificare questa situazione.” Disse Remy dopo averci pensato per un po’. “Queste persone sono tutte dei rifugiati.”


I rifugiati non avevano niente da perdere. Quando vedevano un raggio di speranza, si sarebbero gettati come delle falene sul fuoco.


“Ma questi sono tutti uomini liberi che abitano nei villaggi e nelle città vicino alla Baia della Sedimentazione.”


“Esatto, però i miei uomini hanno sentito delle dicerie interessanti quando hanno visitato quelle città. Ad esempio che la Famiglia Cancello Rosso, che da tempi antichi prova rancore verso il Barone, ha intenzione di ridurre tutti in schiavi dopo aver conquistato la Baia della Sedimentazione. Un’altra diceria che ho sentito, parla di un mostro che si aggira nell’area montuosa a nord e si ciba di carne umana. Alcune città sono state attaccate e le sulle strade sono stati trovati resti umani. E adesso questo mostro si starebbe muovendo a sudest. Ci sono molte dicerie simili che sconvolgono la comunità, e credo che sia questo il motivo per cui così tante persone abbiano deciso di migrare. Hanno così tanta fretta di andarsene, non sono forse come dei rifugiati?”


Sbalordito, Ascia d’Acciaio chiese: “Quando sono iniziate queste voci?”


“Come minimo da un mese e mezzo, poco dopo che siamo partiti da Neverwinter.” Rispose Remy strofinandosi il mento. “Non siamo forse fortunati?”


<em>“Niente affatto.” </em>L’espressione di Ascia d’Acciaio si incupì. Era chiaro che qualcuno stesse incutendo panico tra la popolazione. E questa persona conosceva anche piuttosto bene gli obiettivi del Primo Esercito.


Chi è che stava diffondendo queste dicerie? Perché stava aiutando Graycastle? Era un amico oppure un nemico? Una moltitudine di domande gli riempirono la testa.


Finché un soldato non interruppe i suoi pensieri.


“Signore, qualcuno mi ha chiesto di consegnarvi questa lettera.”


“Chi?” Chiese Ascia d’Acciaio prendendo la busta.


“Non ha lasciato nomi. Era di bassa statura.” Rispose il soldato. “Ma mi ha detto che questa lettera gli è stata consegnata a sua volta da qualcun’altro. Forse l’autore non desidera uscire allo scoperto. L’ho già controllata, al suo interno c’è solo un foglio.”


Era una banale busta di canapa, che costava molto meno rispetto alle pergamene e alle pelli. Era piuttosto diffusa tra i mercati popolani. La busta non era stata sigillata con della cera ma era stata lasciata aperta con noncuranza. Ascia d’Acciaio estrasse il contenuto e si accorse con sgomento che era un foglio tutto nero, rigido e liscio. Non era qualcosa che una persona qualunque poteva permettersi.


Lo girò. C’era soltanto una riga in minuscoli caratteri dorati.


“Questo è un regalo che vi offre il vostro servitore più leale, spero che vi compiaccia.”






<em>Aris</em>
                                


                                



