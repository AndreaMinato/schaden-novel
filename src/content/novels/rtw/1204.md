---
title: Capitolo 1204- La Cresta del Continente
pubDate: 2025-08-07T11:37:51.074Z
tags:
    - rtw
---


Dopo il tramonto, la temperatura nella catena montuosa calò immediatamente.


<em>“Devo trovare un posto dove passare la notte.”</em> Pensò Fulmine. Qui la temperatura variava moltissimo tra il giorno e la notte. Di giorno c’era un caldo torrido e senza un’adeguata protezione si sarebbe facilmente ustionata. Mentre quando calava la notte, il vento portava via tutto il calore. Se avesse dormito sugli alberi come faceva nella Foresta delle Ombre avrebbe rischiato di morire assiderata.


Perciò doveva trovare un riparo prima che l’oscurità calasse completamente.


“Per oggi fermiamoci qui.” Fulmine parlò al Sigillo dell’Ascolto. “Troverò un riparo mentre tu cercherai del cibo.”


Maggie non poteva rispondere mentre volava, ma Fulmine sapeva che aveva sentito.


Scese di quota e volò vicino al suolo. Prima che partisse da Neverwinter, Agatha le aveva ripetuto più volte che quando cercava tracce dei demoni doveva volare molto alto oppure molto basso e non deviare dal percorso senza motivo. Se fosse entrata per sbaglio in un’area influenzata dalla miniera di Pietra Divina, nessuno avrebbe potuto salvarla.


Fulmine seguiva rigorosamente le istruzioni di Agatha. Su questa ondeggiante catena montuosa, se fosse successo qualcosa, non avrebbero potuto contare su nessuno, perciò doveva prendersi cura di se stessa e di Maggie.


Mentre conduceva le ricerche, aveva posto particolare attenzione a tutti i possibili rifugi. Ben presto, Fulmine trovò una caverna a metà della montagna. La conformazione del terreno somigliava ad una foresta di pietre: le cime delle montagne avevano un’altezza simile ed erano tutte vicine l’una dall’altra. Ogni montagnola era grande quanto Neverwinter, da sola non avrebbe attirato alcuna attenzione, ma qui dava una sensazione particolare: era come se le cime delle montagne fossero state scolpite da una grande mano.


In mezzo alle montagne c’erano dei corsi d’acqua che scorrevano impetuosi quando pioveva. Il clima mutava in continuazione in quell’area: spesso da un lato era soleggiato ed il cielo era azzurro, mentre dall’altro lato pioveva e nubi di tempesta riempivano l’orizzonte. Se un esploratore inetto avesse piantato la tenda su un versante della montagna, rischiava di venire portato via da un’inaspettata inondazione notturna. Era molto importante scegliere un luogo sopraelevato dove passare la notte.


Da quando aveva messo piede sulla cresta del continente, Fulmine aveva assistito a diverse inondazioni.


Inoltre, diversamente dalle altre montagne che si solito presentavano ripidi precipizi, queste erano per lo più composte da massi rotondeggianti con molti buchi. Era come se queste rocce fossero state formate da qualche fluido solidificato.


Fortunatamente la loro consistenza era la stessa delle rocce ed erano abbastanza robuste per creare un rifugio.


La grotta che aveva scoperto stavolta era piuttosto grande: raggiungeva circa cento metri quadri e sparsi ovunque c’erano ramoscelli ed erbacce. Fulmine ipotizzò che fossero probabilmente i resti di qualche nido d’uccello. Dopo aver confermato che non ci fossero potenziali pericoli nascosti in questa grotta, informò Maggie sulla sua posizione e iniziò a ripulire il rifugio.


Quando l’oscurità ebbe preso il sopravvento, Maggie, nella forma di gufo delle nevi, volò nella grotta e assunse la sua forma umana. Sollevò tra le mani un pacco e lo porse come se fosse un regalo: “Guarda cosa ho trovato, gruu!”


Fulmine prese il pacco e trovò al suo interno una gallina e quattro uova di uccelli giganti. Erano delle scoperte molto rare sulla Catena Montuosa Invalicabile. Persino per una cacciatrice veterana come Maggie non era facile ritornare con un bottino come quello.


“Ottimo lavoro!”


Fulmine accarezzò la testa di Maggie che portava un sorriso trionfante. “Haha.”


Ben presto venne acceso il fuoco. Per evitare che la luce attirasse attenzioni, Fulmine costruì un forno con la terra che si era accumulata ai piedi della montagna. Poi ricoprì con del fango la gallina spennata e la gettò tutta intera nel fuoco; infine aggiunse anche le uova.


Trenta minuti dopo, la cena era finalmente pronta.


Avevano già cucinato così molte altre volte nella Foresta delle Ombre ed erano diventate piuttosto brave.


Non appena aprirono il fango indurito, la ricca fragranza del pollo riempì le loro narici.


Un filo di grasso colò dal pollo e l’aroma delle spezie riempì tutta la grotta. Tolsero la pelle, sotto c’era la morbida carne bianca e succosa. Era stata cotta a puntino.


I due divorarono voracemente le uova, il pollo e non lasciarono nemmeno le ossa.


Maggie ruttò soddisfatta: “Non c’è niente di meglio del cibo cacciato da noi stessi, gruu.”


Fulmine la guardò. Si ricordò di quando si erano appena conosciute, Maggie l’aveva accusata di mangiare gli uccelli.


Scosse la testa divertita e chiese a Maggie: “Hai trovato qualcosa oggi? Oltre al cibo.”


“No, gruu... il paesaggio è lo stesso dappertutto. Se ci fossero stati dei demoni li avrei scovati subito, gruu.”


Era molto difficile individuare dall’alto le miniere di Pietra Divina nascoste nelle profondità del terreno. Fulmine si chiese dove si trovassero in quel momento le Streghe della Punizione Divina. Se avessero potuto indicarle almeno una vaga direzione, sarebbe stato tutto più facile.


Fulmine scacciò i pensieri e indicò ad un lato della grotta: “Dato che non ci sono nuove scoperte, fammi da letto.”


“Va bene, gruu.” Trascinando i suoi lunghi capelli bianchi, Maggie si spostò nel luogo indicato e si trasformò in Bestia Diabolica.


Fulmine spense il fuoco e si sdraiò sulla pancia di Maggie. Rispetto ad un sacco a pelo, Maggie era molto più comoda. Il suo stomaco era caldo come un caminetto, la proteggeva dal vento freddo e poteva tenerla al caldo di notte.


L’unico inconveniente era che la pelle delle Bestie Diaboliche fosse molto ruvida. Le mancava la morbida e soffice pelliccia di Lorgar.


“Non dormi?” Chiese Maggie vedendo che Fulmine aveva tirato fuori la Pietra della Luce.


“Devo registrare la tratta che abbiamo percorso oggi, non ci vorrà molto, tu puoi dormire intanto.”


“Va bene.” Disse Maggie con tono rauco. Dopo un lungo silenzio, all’improvvisò mormorò: “Mi porterai con te nelle prossime esplorazioni, vero?”


Un po’ sorpresa, Fulmine rispose con tono gentile: “Certamente.”


<em>“Ora che Cenere non c’è più, ci penserò io a proteggerti.”</em>


Dopo aver ricevuto una risposta affermativa, finalmente Maggie si addormentò.


Fulmine rimase seduta a lungo prima di prendere il diario dalla borsa.


Erano passati dieci giorni da quando avevano messo piede nella zona montana a nord del Regno dell’Eterno Inverno. Avevano coperto una distanza di centoventi chilometri. Più si addentravano nella Catena Montuosa Invalicabile e più si sentiva minuscola. Questo era un luogo dove gli esseri umani non avevano mai messo piede. Aveva visto dei paesaggi mozzafiato, foreste di pietra vaste quanto le Pianure Fertili, una cascata di ghiaccio che scorreva da nordest fino al mare, un mare di nuvole che pareva una scalinata infinita verso il cielo e l’enorme gola che si apriva al centro della cresta del continente. Fulmine si rese conto che la Catena Montuosa Invalicabile che separava i Quattro Regni era solo un ramo di questa catena di montagne. Tutti quei paesaggi incredibili celati dietro alle cime delle montagne erano inaccessibili a meno che non superasse quei ripidi pendii.


Finalmente aveva capito perché suo padre fosse così preso dalle esplorazioni.


Gli esseri umani erano minuscoli e insignificanti in confronto a questo vasto mondo. Una persona poteva diventare grande soltanto andando a scoprire e vedere con i propri occhi.


Diventare un’esploratrice era stata la migliore scelta che avesse mai preso in vita sua.


Ovviamente, l’esplorazione del mondo poteva aspettare. Fulmine sapeva bene che si trovava in missione. Se si fosse allontanata troppo dal Regno dell’Eterno Inverno, non solo avrebbe intralciato l’esplorazione, ma avrebbe anche causato inutili problemi alla squadra di supporto. In quel momento il “Roland” doveva aver quasi raggiunto il Regno dell’Eterno Inverno.


Fulmine lanciò uno sguardo alla mappa disegnata a mano e i suoi occhi si fermarono sulla grande gola.


Da lontano sembrava ad un altopiano in mezzo ad una foresta di pietre, ma al centro non c’era niente. Era difficile stimare quanto fosse realmente profonda.


Si poteva però intravedere una parte della sezione sotto alla superficie della montagna.


Se non dovesse trovare tracce della miniera di Pietra Divina o di demoni, pensava di ritornare nel Regno dell’Eterno Inverno e incontrare la squadra di supporto per discutere dei prossimi piani.






<em>Aris</em>
                                


                                



