---
title: Capitolo 1214- Il Secondo Film Magico
pubDate: 2025-08-07T11:37:51.075Z
tags:
    - rtw
---


Due giorni più tardi, arrivò finalmente il giorno che Victor aspettava con impazienza.


La prima de “La Polvere della Storia” iniziava alle 15:00. Arrivò al cinema con molto anticipo e si mise ad aspettare l’ammissione in sala. Il cinema era stato ampliato molto dalla sua ultima visita di un anno fa: non solo erano state aggiunte delle nuove sale, ma all’esterno c’era anche un grande salone di attesa e persino un cortile. Nonostante fosse arrivato con un’ora di anticipo, il salone era già pieno zeppo di gente.


“Voi siete il Signor Gammon della Camera di Commercio della Baia della Luna Crescente? Piacere di conoscervi.”


“Piacere mio. Non mi aspettavo di incontrare qui un mercante di successo del Regno dell’Alba. Spero di fare affari con voi in futuro.”


“Quelli laggiù non sono forse gli attori della Compagnia Kajen? Mi chiedo se riusciremo ad incontrare il maestro Kajen in persona.”


“Se li conoscete vi vorrei chiedere il favore di presentarmi a loro.”


“Certamente.”


Il pubblico cominciò a conversare. Proprio come Victor si era aspettato, quelli che potevano permettersi la prima erano tutte figure importanti. Questo era uno dei vantaggi nel partecipare alla prima.


“Ehi, voi non siete forse il Signor Victor? Ho sentito dire che avete lasciato il commercio di gioielli.” Gli disse qualcuno all’improvviso.


“Sto ancora commerciando gioielli, è solo che al momento gli affari non sono molto buoni.”


“Mi piacciono molto le nuove coperte della vostra Camera di Commercio, grazie a quelle i clienti dell’albergo sono aumentati molto. Vorrei ordinarne altri cento.”


“Vi ringrazio per l’interesse, potremo parlarne con calma dopo il film magico.”


“Ottima idea.”


Udendo le loro conversazioni, gli occhi di Tinkle si erano spalancati. Per lei era assolutamente inimmaginabile che si potesse fare uno scambio da un centinaio di ori reali tramite una conversazione così informale. Quando Victor fu finalmente solo, gli tirò la manica e chiese: “Signore, queste persone sono qui per il film o per fare affari? Ho notato che molti di loro non vi conoscono nemmeno. Non temete che possano essere dei truffatori?”


“Non preoccuparti, è una cosa comune tra gli imprenditori. Basta che ti abitui.” Disse Victor sorridendo. Soltanto i mercanti di successo avevano la disponibilità finanziaria per assistere a questa prima. In un certo senso, questo evento descriveva il loro status finanziario meglio di qualunque gioiello, perché essenzialmente il cinema era un servizio che non rendeva al pubblico nessun beneficio monetario.


Mentre Victor spiegava a Tinkle, qualcuno gli andò addosso.


“Ah... perdonatemi.” Si scusò Victor. Ma dopo aver visto la donna, rimase inchiodato al pavimento.


Era un volto senza vita, anche se piuttosto bello. Probabilmente sarebbe stata anche più bella di Tinkle se avesse usato un po’ di trucco. Ma la sua pelle pallida e l’espressione assente gli incutevano timore. L’espressione cupa della donna era in netto contrasto con la vivace atmosfera del salone.


La donna non disse nulla, semplicemente gli lanciò uno sguardo indifferente prima di andarsene.


“Che strana persona...” Mormorò Victor.


“Signore, il film magico sta per iniziare. Entriamo.” Disse Tinkle afferrandogli la mano. Apparentemente, lei non aveva notato niente.


“Si... giusto.” Disse Victor. Presto si dimenticò della donna e seguì Tinkle nella sala.


***






“Che cos'è appena successo?” Chiese apprensivo Joe a Farrina.


“Niente.” Rispose a bassa voce. “È soltanto qualcuno che non guardava dove metteva i piedi. Andiamo. Visto che mi hai portata qui, non restiamocene qua fuori.”


“H-hai ragione.” Joe non era sicuro se prendere Farrina per mano, ma alla fine decise di non farlo. “Ricordati che devi stare con me, non importa cosa accada.”


Farrina rimase in silenzio. Venire qui con lui era la migliore cosa che potesse fare.


Dopo aver vissuto a Neverwinter per quasi sei mesi, si era gradualmente resa conto che l’antica strega che affermava di aver vissuto per quattrocento anni non le aveva mentito. Le sue ferite si erano lentamente rimarginate. Anche se i segni lasciati dalle frustate e dai tizzoni erano rimasti, riusciva almeno a camminare da sola. Scoprì di non avere niente di cui potersi lamentare. Se fosse caduta nelle mani delle Streghe Pure, avrebbe sofferto altre atroci torture, ma le streghe di Neverwinter la trattavano piuttosto bene.


E poi, il giudizio che stava aspettando non era mai arrivato. Non aveva neppure avuto l’occasione di incontrare il Re di Graycastle. Una dozzina di persone le avevano fatto delle domande. Aveva persino mentito con il tentativo di provocarli, ma loro l’avevano solo guardata con aria di derisione.


Dopo che Farrina era stata liberata dalla prigione, Joe le aveva comprato una casa. Diversamente da lei, Joe, che era stato un nobile, aveva ben presto trovato lavoro nell’Ufficio Amministrativo e si era adattato al nuovo ambiente. A dire il vero, Joe avrebbe fatto meglio a non diventare un membro della Chiesa sin dall’inizio. Tuttavia, la vita qui a Neverwinter la tormentava. Più tempo passava qui e più si rendeva conto quanto la Chiesa aveva sbagliato. Le streghe non rappresentavano il male. Oltre ai poteri magici, non erano diversi dalle persone comuni. Roland Wimbledon non aveva usato i poteri delle streghe per fare della città un inferno, al contrario, aveva persino migliorato la vita delle persone.


Farrina era combattuta tra la devozione alla Chiesa a cui aveva dato metà della sua vita, e la realtà che vedeva. Forse, tutto questo era una prova. E certe volte, le prove potevano essere più brutali delle torture. Se non fosse stato per Joe che aveva bisogno di lei, si sarebbe tolta la vita con le sue stesse mani.


Non sapeva per quanto ancora sarebbe riuscita a resistere. Aveva il vago presentimento che i due biglietti che gli aveva mandato la Compagnia del Fiore Stellato sarebbero stati la goccia che avrebbe fatto traboccare il vaso. Kajen Fels aveva scritto questo film sotto richiesta di Re Roland. L’unico scopo del film era quello di divulgare la verità sulla Chiesa e di conseguenza difendere la posizione dominante della Famiglia Wimbledon.


Farrina poteva immaginarsi che dopo questo film, tutti avrebbero odiato la Chiesa. Il sacrificio del Papa Tucker Thor ed i numerosi Guerrieri del Giudizio uccisi sarebbero diventati nient’altro che uno scherzo.


Non voleva che tutto questo accadesse, ma aveva comunque accettato di venire con Joe.


Proprio come aveva accettato la richiesta dei funzionari della Chiesa, nonostante questi ultimi fossero poi fuggiti, di farsi avanti e stabilizzare l’ordine ad Hermes.


Perché Joe aveva bisogno di lei.


Forse... questa sarebbe stata l’ultima cosa che avrebbe potuto fare per ripagarlo.


Le luci si spensero piano piano.


Quando la sala fu avvolta dal buio totale, iniziò la proiezione del film magico.


***






La storia aveva inizio trecento anni prima, sull’Altopiano di Hermes. In quel periodo, al posto della Nuova Città Santa c’erano solo rocce e massi. La visuale riprese scogliere ripide, oltrepassò una vasta landa coperta di neve, fino a raggiungere la grande gola nella Catena Montuosa Invalicabile.


Nonostante Victor avesse visto film magici numerose volte, la vista del continente che gli scorreva davanti agli occhi continuava ad impressionarlo.


Dall’altra parte della grande gola, molti membri della Chiesa stavano costruendo la loro nuova città. Sembrava davvero una scena di trecento anni fa.


Un momento più tardi, la visuale tornò sul terreno e al pubblico parve di sprofondare in un’enorme fossa nel terreno. Victor udì il narratore pronunciare “Tempio Centrale Segreto”, il nome dell’organizzazione più segreta della Chiesa. Un mormorio si diffuse nella sala. Erano tutti sorpresi e incuriositi come lui, questa doveva essere la storia segreta un tempo nota solo agli esponenti della Famiglia Reale. Ben presto, la storia catturò la sua attenzione.


Si diceva che quattrocento anni fa, ci fu una guerra disastrosa. Quando la battaglia era scoppiata, una luna insanguinata era comparsa in cielo e numerosi nemici erano usciti dalle profondità degli inferi per annientare l’umanità. Per salvare la razza umana, le streghe avevano offerto il loro sangue ai guerrieri, che ottenevano di conseguenza dei poteri incredibili. Questa era la verità sui Guerrieri della Punizione Divina.


Per assicurare il successo del piano, le streghe avevano fondato la Chiesa e iniziato a selezionare potenziali guerrieri. La protagonista in questo film era una strega, ed era il successore del Papa corrente. Un altro dei personaggi principali era il guardiano del Papa e Comandante dell’Armata del Giudizio.


Come la gran parte delle opere, i due personaggi principali, dopo aver superato i pregiudizi iniziali e l’ostilità verso l’un l’altra, si erano innamorati. La strega e il guardiano si erano promessi a vicenda che quando sarebbe comparso un successore alla posizione del Papa, avrebbero partecipato alla Cerimonia di Incarnazione per l’Armata della Punizione Divina e non si sarebbero mai più separati.


Kajen Fels era riuscito a raccontare questa storia d’amore in modo emotivo e toccante. Il pubblico si era commosso ancora di più grazie all’eccellente performance degli attori della Compagnia del Fiore Stellato. Tinkle aveva persino pianto quando la coppia si era scambiata la promessa.


Tuttavia, la situazione era cambiata per il peggio. Il padre del guardiano, per via del suo forte desiderio di potere, stava tramando contro il Papa e voleva prendere il suo posto. E la strega, essendo candidata come prossimo Papa, era naturalmente diventata il suo primo ostacolo. Perciò aveva chiesto al figlio di uccidere la ragazza. Ma il guardiano aveva rifiutato con una determinazione ferrea.


Era una cospirazione che l’usurpatore stava preparando da lungo tempo. Quando la coppia aveva scoperto il piano, era ormai tardi per cambiare la situazione. Avevano quindi deciso di fuggire da Hermes e di informare il Re che si trovava a valle dell’altopiano. Ma il padre del guardiano aveva inviato dei soldati a loro inseguimento. Era determinato ad uccidere il giovane e la ragazza.


Il film raggiunse il climax quando scoppiò la battaglia al Crinale Ventofreddo a Graycastle.


Un’unità dell’Armata del Giudizio aveva raggiunto la strega ed il guardiano. Sembrava che per i due sfortunati amanti fosse giunta la fine.


Quando la tensione tra le due parti era diventata quasi insostenibile, accadde l’incredibile.


“Per favore, aiutateci! Per favore!” Il guardiano ansimante, si voltò all’improvviso e afferrò Victor per il braccio. Victor percepì chiaramente il freddo dell’armatura attraverso i vestiti. In quell’istante, un tremore si alzò dai suoi piedi e gli attraversò tutto il corpo.


Non riuscì a trattenersi dal gridare!


“Sono laggiù, uccideteli!”


“Chiunque oppone resistenza sarà considerato complice, vi uccideremo tutti!” I soldati gridarono, sollevando nel frattempo le balestre.


“Io... io non...” Victor parlò con grande difficoltà, aveva la gola secca. Non era riuscito a finire la frase che i Guerrieri del Giudizio avevano già tirato.


Una freccia gli passò vicino alla guancia!


Nello stesso istante, Victor sentì un lieve dolore.


Si passò tremante la mano sulla guancia e si guardò le dita.


Vide su di esse una traccia rossa.






<em>Aris</em>
                                


                                



