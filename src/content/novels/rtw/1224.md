---
title: Capitolo 1224- Piano di Salvataggio (Parte I)
pubDate: 2025-08-07T11:37:51.076Z
tags:
    - rtw
---


“Tu... come fai a conoscere questo nome?”


Lan parlò con fare tranquillo: “Nonostante io sia nata qui, non significa che io non sappia niente del tuo mondo. Hai mai sentito parlare del “Regno delle Menti” oppure... dell’Origine della Magia?”


Roland pensò subito alle parole di Kabradhabi. I frammenti di ceramica della tazza rotta sul pavimento persero importanza. Si precipitò al tavolo e, fissando Lan, chiese: “Ora lei è nel Regno delle Menti?”


“Certo che no, ma ha lasciato un segno nel Regno delle Menti. Chiunque abbia abbastanza potere lascia lì un segno.” Lan fece un secondo di pausa, poi continuò: “So cosa stai per chiedere. Vuoi conoscere il modo per riportarla in vita e poi tentare di risolvere la questione da solo. Vuoi anche sapere come fermare la Battaglia della Volontà Divina. Ma devo prima dirti che non abbiamo più molto tempo.”


“Cosa intendi dire?”


“Il Regno delle Menti non è un luogo dove poter soggiornare. Più il tempo passa e più la sua coscienza si affievolisce, fino a svanire del tutto. È un processo irreversibile. Perciò, anche se tu sapessi la soluzione, molto probabilmente non faresti in tempo. E questo non è nemmeno lo scenario peggiore.”


“Qual è il caso peggiore?”


“L’esistenza del Mondo dei Sogni è già diventata un grande ostacolo della Volontà Divina. Dio non lascerà le cose così come sono. In altre parole, quando Egli reputerà che le cose non potranno più tornare come prima, distruggerà i due mondi. La situazione è anche più seria di quella che pensi, ed è per questo che mi sono decisa a persuaderti.” Lan scandì ogni singola parola: “Figliolo, aiutami, e aiuterai anche te stesso.”


“Sembra piuttosto convincente.” Roland non poteva negarlo. “Ma poco fa hai anche detto che la verità è quella che realizzo di persona. Tutto quello che mi hai appena detto potrebbe essere una menzogna... inclusa la possibilità di riportare in vita Cenere.”


Lan trasse un sospiro e si appoggiò allo schienale: “La tua non è un’interpretazione sbagliata, ma non voglio che fino alla fine tu pensi che io ti abbia mentito. Quello che ho fatto è prova della mia sincerità.”


Roland cadde nel silenzio.


Era senza dubbio una scelta difficile.


Quello che diceva Lan non sembrava affatto inventato. Come ad esempio i rischi del Mondo dei Sogni che aveva sentito dire più volte dalle creature magiche. Il loro atteggiamento mostrava chiaramente che volevano distruggere questo mondo. Combinando le sue informazioni con quelle di Lan, poteva dedurre che quelle creature fossero in realtà dei “sottoposti” di Dio.


Però, senza aver confermato di persona la veridicità delle informazioni, non poteva credere completamente alle parole di Lan. Tutto quello che gli aveva detto riguardo ai potenziali rischi per Dio facevano parte della sua versione della storia. Poteva essere tutto finto, e Roland non poteva certo saltare a conclusioni basandosi su informazioni non confermate.


Purtroppo però non aveva abbastanza tempo per verificare di persona.


In queste circostanze, poteva soltanto rischiare.


Roland chiuse gli occhi. Gli tornò in mente l’immagine di Tilly che piangeva disperata. La luce nei suoi occhi si era spenta, era come se due gemme, un tempo abbaglianti, fossero state ricoperte da uno strato di polvere. Spesso le persone dicono che questo genere di cambiamenti segna la maturità di un individuo, che soltanto dopo una perdita le persone imparano ad apprezzare quello che avevano una volta. Ma Roland rifiutava un’idea del genere. Secondo lui, una persona matura non si sarebbe mai permessa di perdere ciò a cui tiene.


Se davvero fosse possibile riportare in vita Cenere, avrebbe fatto tutto il possibile.


Roland celò la sua agitazione, finse un’espressione turbata e tornò a sedersi di fronte a Lan.


“Non posso rispondere alla tua richiesta così facilmente. Piuttosto, come devo fare per riportarla in quell’altro mondo?”


“Questo fatto non entra in conflitto con quello per cui ho bisogno del tuo aiuto. Anzi, possiamo dire che si tratta della medesima cosa.” Disse lentamente Lan. “Per prima cosa devi trovare il Regno delle Menti, poi dovrai entrarci dentro... e questo dovrai farlo simultaneamente nei due mondi, altrimenti non ci saranno probabilità di successo.”


Roland chiese sorpreso: “Due... mondi? Un momento, stai dicendo che l’Origine della Magia esiste davvero?”


“Esatto. Non è qualcosa di astratto, ma si può vedere e toccare, è un’entità fisica. È completamente diversa dal vuoto creato dall’Erosione.” Rispose Lan annuendo. “E si trova all’estremo nord della Terra dell’Alba. Noi la chiamiamo Terra Senza Fondo.”


Il cuore di Roland saltò un battito. Aveva già sentito questo nome da qualche parte.


“Ma i demoni hanno conquistato il nord. Sai dei demoni no? Sono i miei nemici nella Battaglia della Volontà Divina.”


“Non posso aiutarti in tutto quello che riguarda l’altro mondo. Dio mi vieta di interferire nella Battaglia della Volontà Divina, dovrai pensarci tu a trovare una soluzione.” Disse Lan. “Sconfiggili e raggiungi la Terra Senza Fondo. Se fallirai, sarà la fine.”


Era per questo che Lan aveva detto che se anche sapesse il metodo, non avrebbe avuto molto tempo per raggiungere il suo scopo.


Roland rifletté per un momento, poi disse: “E va bene. In ogni caso dovrò spazzare via i demoni dalla faccia della Terra dell’Alba. Quindi come raggiungo il Regno delle Menti nel Mondo dei Sogni? Dopotutto non è un mondo reale, non sarà difficile, giusto?”


“Prima che ti risponda, vorrei chiederti una cosa.” Disse Lan guardando fuori dalla finestra. “Credi davvero che questo mondo sia un mondo fittizio?”


Roland si irrigidì per un momento, poi anche lui guardò verso i passanti. Le ore di punta erano passate, c’erano poche persone a camminare. I venditori si stavano prendendo una pausa: alcuni contavano i ricavi con il sorriso stampato sul volto, altri si erano accesi una sigaretta e si erano seduti davanti al portone a leggere il giornale.


Gli studenti e gli operai se n’erano tutti andati. Adesso c’erano le signore e gli anziani che passeggiavano lungo questo stretto viale con dei cesti alla mano. Quando passavano davanti al Café Rose, gli lanciavano un’occhiata di sdegno, oppure scambiavano qualche parola a bassa voce con chi avevano accanto, come se stessero deridendo i gusti del proprietario.


Roland sapeva che se fosse uscito dal locale per litigare con loro, di certo non ne sarebbe uscito vincitore. Ovviamente, gli altri venditori non avrebbero ignorato la scena, si sarebbero radunati tutti per assistere a questo scontro tra re... o meglio litigio di strada.


Trovava difficile ammettere che questo non fosse un mondo reale.


“Come si può decidere se una cosa è reale o fittizia?” Mormorò Lan con sguardo assente. “Un essere vivente deve per forza di cose possedere un corpo fisico? Se un’entità possiede una coscienza e delle emozioni, ma non ha una forma definita o è in forma di energia, non la si può definire viva?”


“Ehm... io penso di si.”


Lan si rigirò e disse: “Allora proteggi questo mondo. Se verrà distrutto, tutte le migliaia di vite che popolano questo luogo svaniranno. Sarà una perdita non paragonabile a qualunque cosa del mondo esterno. Se perderai questo Mondo dei Sogni, non potrai mai più mettere piede nel Regno delle Menti.”


“Vuoi dire che... l’entrata del Regno delle Menti si trova in questa città?”


“Ad essere precisi, questo è il Regno delle Menti.” Lo corresse Lan. “In questo momento ti trovi al suo interno.”


Roland spalancò gli occhi stupefatto.


In altre parole, significava forse che, mentre il suo corpo si trovava ancora a Neverwinter, la sua mente avesse attraversato migliaia di chilometri e si trovasse a nord del continente, nella Terra Senza Fondo?






<em>Aris</em>
                                


                                



