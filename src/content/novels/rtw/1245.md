---
title: Capitolo 1245: La Grande Immigrazione
pubDate: 2025-08-07T11:30:06.940Z
tags:
    - rtw
---


Baia della Sedimentazione, Regno del Cuore di Lupo.


White guidò la sua carrozza verso la trafficata zona d'attracco.


“Signore e Signori, siamo arrivati alla nostra destinazione. Non importa a che vita eravate abituati a condurre, da oggi in poi ne avrete una completamente nuova. Auguro ad ognuno di voi buona fortuna. È stato un privilegio essere al vostro servizio! Adesso, posso offrirvi un ulteriore servizio come cortesia,” disse White mentre teneva a bada il suo cavallo.


Il suo business era andato molto bene di recente. Dopo l'arrivo delle navi di Graycastle, aveva ottenuto più opportunità lavorative, specialmente nel campo dei servizi di trasporto a breve distanza. Ogni volta che trasportava i residenti delle città e dei villaggi circostanti verso il porto, riusciva a guadagnare circa 10 argenti reali, e normalmente riusciva a farlo due volte al giorno. Avrebbe potuto offrire un'altra corsa durante la notte se non gli fosse importato troppo delle condizioni della sua carrozza. In quel caso, avrebbe effettivamente guadagnato un po' di più di quanto avrebbe ottenuto se fosse tornato nella Chiesa.


Inoltre, il compenso non veniva pagato dai passeggeri, ma dagli uomini di Graycastle. Lui doveva solamente timbrare il documento di viaggio prima di procedere verso il posto di guardia per richiedere la sua remunerazione. Il salario si basava sul numero di passeggeri che scortava, e gli uomini di Graycastle non avevano mai dimenticato alcun pagamento.


A causa di ciò, molte persone nella Baia della Sedimentazione iniziarono a fornire dei servizi di trasporto simili ai suoi, includendo marinai e tuttofare. Anche se molti di loro non sapevano come manovrare una carrozza, potevano chiedere a qualcuno in grado di farlo di unirsi a loro. Il servizio era così richiesto che non avevano davvero ragione di preoccuparsi di attirare i clienti. Era un lavoro che permetteva alla gente di guadagnare soldi velocemente. L'unico fattore che dovevano considerare era la distanza di viaggio, più erano lontane le città, più alte erano le spese che avrebbero dovuto sostenere.


Gli uomini di Graycastle volevano aiutare chiunque fosse disposto a lasciare il Regno del Cuore di Lupo, che fosse ricco o povero. Apparentemente, al Re di Graycastle non importava affatto del denaro. Perciò, White non voleva perdere un'opportunità di fare affari così redditizia.


Tutti amavano il denaro.


White aveva anche sentito parlare della guerra al Nord. Improvvisamente, c'era un enorme afflusso di rifugiati nel Regno del Cuore di Lupo, dunque la voce poteva essere vera. Inoltre, Smarty gli aveva detto che il Signore della Baia della Sedimentazione, il Barone Jean Bate, aveva trasferito gran parte delle sue proprietà private su una nave, in un apparente tentativo di abbandonare questo luogo. Considerando questi eventi recenti, anche White doveva trovare un rifugio per sé stesso.


Se adesso avesse guadagnato una gran somma di denaro, sarebbe riuscito a vivere una vita migliore in futuro.


“Che tipo di servizio?” Domandò qualcuno immediatamente.


“Qualche esperienza utile e qualche gentile consiglio,” rispose White, mentre indicava col dito il porto, dove era attraccato un gran numero di navi di grandi dimensioni. “Guardate laggiù. Anche se tutti vogliono andare a Graycastle, non tutti avranno un viaggio piacevole. Sono stato alla Baia della Sedimentazione prima di venire qui, quindi so molte cose. Forse, il mio consiglio potrebbe aiutarvi.”


“Allora... Ci dica per favore...”


“Certo, ma dovete pagarmi. Non molto. Si tratterebbe di un argento reale.”


Sapeva che ai poveri non interessava davvero in che tipo di situazione si stessero avventurando. Avevano bisogno solamente di essere nutriti e vestiti. Perciò, etichettava come rifugiati principalmente chi aveva un po' più di risparmi. Loro adoravano ascoltare piccoli trucchi e suggerimenti. Dato che White non addebitava granché, e loro non pagavano nemmeno per la corsa, comprare l'informazione non era una questione importante a loro avviso.


Perché anche lui un tempo era stato quel tipo di persona.


“Ahahah, è un gioco a cui i Ratti giocano quotidianamente,” sogghignò un uomo ben vestito e dai capelli castani. “Ma quest'uomo, ovviamente, non è audace come loro. Solo un argento reale. Ecco qua.”


Subito, la domestica accanto all'uomo gli consegnò i soldi.


White sorrise impettito. A quanto pare, l'uomo era un nobile, un nobile caduto in rovina in realtà, se ora doveva condividere la carrozza con i civili.


“... Qui c'è il mio pagamento,” disse esitante un altro giovane uomo, togliendo fuori dalla tasca un argento reale.


White aspettò per un po'. Apparentemente, solo due persone erano disposte a pagare, ma era meglio di niente. Poi, decise di lasciar andare i clienti.


Proprio in quel momento, il giovanotto disse agli altri passeggeri: “Non andatevene proprio ora, condividerò l'informazione con voi gratuitamente.”


“Hey, che cosa hai detto?” White si irrigidì.


“Ho pagato,” si gonfiò il giovane. “Io ho pagato per la tua informazione, ciò non significa che io non possa riferirla a qualcun altro. Cosa? Nulla di strano?”


“Tu -”


“Probabilmente vuoi dartela a gambe, ma non ci guadagnerai niente nel farlo. Anche se condividessi l'informazione con tutti al porto, non intaccherà i tuoi futuri affari. Tuttavia, perderai un argento reale se sceglierai di non dirlo.”


Le labbra di White si separarono. Improvvisamente, non sapeva come rispondere ad una così aspra polemica.


“Tu, zuccone. Puoi fare quello che ti pare. Perché glielo hai detto?” Protestò il nobile, irritato. “Stai sprecando il nostro tempo.”


“Non sto facendo niente di sbagliato. Non ho niente da nascondere,” disse il giovane, categorico. “Non penso sia corretto che il cocchiere non lo sappia.”


“Corretto?” Gli fece eco il nobile, lanciandogli un'occhiata sprezzante, come se fosse un idiota, e poi si rivolse a White: “Oi, lascia in pace quell'uomo. Ti ho pagato. Me lo dici o no?”


White fissò il giovane uomo. Doveva ammettere che aveva ragione. “Va bene, va bene. Lo dirò. Che sfortuna... voi ragazzi state qui. Lo dirò a tutti voi.”


Poi riferì ciò che sapeva ai suoi passeggeri. Disse loro che tipo di persone preferivano gli uomini di Graycastle, l'orario in cui sarebbero partite le navi, alcuni dettagli a cui avrebbero dovuto far attenzione al momento della registrazione, così come la seconda selezione dopo il loro arrivo. White mise particolare enfasi sul secondo processo di selezione, questa era l'informazione che aveva ottenuto dai soldati e che la guida del Primo Esercito non avrebbe confermato. Stando agli uomini di Graycastle, le streghe avrebbero partecipato al secondo processo di selezione per individuare le bugie. Una volta falsificata la propria candidatura, si veniva etichettati come uomini 'disonesti', rendendo la ricerca di un impiego decente ancora più difficile.


A parte questo, lo status di nobile non gli avrebbe dato alcun privilegio. Al contrario, il popolo di Graycastle odiava chi si vantava sempre di esserlo, perciò sarebbe stato più opportuno mantenere un basso profilo. Purché si sapesse leggere e scrivere, o si possedesse una specifica abilità, non ci sarebbe stato bisogno di preoccuparsi della vita laggiù.


“Grazie per i tuoi gentili promemoria,” gli disse il giovanotto quando scese finalmente dalla carrozza. “Questo ci ha risparmiato un sacco di guai.”


“Bah, non dirlo neanche. Mi hai pagato.” Brontolò White, aspirando profondamente dalla sua pipa. “Quelle persone dovrebbero ringraziarti, ma se ne sono andate tutte.” “Giovanotto, non cercare sempre di essere gentile, specialmente di questi tempi... Altrimenti, un giorno la gente si approfitterà di te.”


Anche lui era così una volta.


Tuttavia, essere gentile non gli aveva fatto guadagnare niente se non una gamba finta.


“Forse, ma essendo un cavaliere questo è il mio compito.”


“Ahahah, pensi che non abbia mai visto un cavaliere? O stai parlando del cavaliere di cui si legge sui libri? Dimenticatene. L'ultima volta che ho sentito parlare di un cavaliere, è stato quando ero ubriaco in una taverna insieme ad un Ratto.”


“Solo perché lo fanno tutti, non significa che sia giusto.”


“Sì?” Disse White, inarcando le sopracciglia. L'uomo sembrava serio. “Sei un cavaliere?”


“Ehm... No, non sono ancora stato nominato cavaliere, ma mio padre lo era, ma lui...”


White gli lanciò un'occhiata comprensiva. Adesso aveva capito che quest'uomo non aveva altro che un sogno ambizioso. Fece un cenno con la mano e disse: “La tua famiglia non mi interessa. Comunque... Come ti chiami?”


Il giovane sollevò immediatamente la testa e replicò: “Manfeld Castein”.


“Ok, Signor Castein,” disse White mentre espirava una boccata di fumo della pipa e saliva in sella al cavallo. “Un'informazione in più per te. Non ci sono più cavalieri a Graycastle.”


<em>Haru</em>
                                


                                



