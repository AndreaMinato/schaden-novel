---
title: Capitolo 1254- Una Riforma Monetaria
pubDate: 2025-08-07T11:37:51.079Z
tags:
    - rtw
---


Roland superò alcuni cancelli pesantemente sorvegliati ed entrò nella tesoreria, nel distretto del Castello.


Quand’era ancora a Città di Confine, aveva solo un paio di casse di ori reali che erano appena sufficienti per coprire il funzionamento della piccola città. Da quando aveva iniziato a vendere i motori a vapore e gli altri artefatti magici, le sue entrate erano aumentate di molto ed avevano raggiunto il picco in poco tempo.


Con l’espansione del suo territorio, anche le spese conseguenti erano aumentate in egual misura; per la comodità dell’Ufficio Amministrativo, venne costruita una tesoreria tra il Castello e la Sede amministrativa. Nonostante fosse protetto pesantemente, tutti i direttori vi potevano accedere solo a patto di seguire una procedura apposita. Questa decisione aveva inizialmente alimentato molte proteste; era una cosa senza precedenti che un nobile spendesse tutto il suo denaro nell’espansione dei suoi possedimenti, per non parlare del fatto che altre persone potessero usufruirne.


A quel tempo, nessuno a parte Barov sapeva che a Roland non importava nulla delle sue ricchezze: tutto ciò a cui teneva era l’urbanizzazione della città; per un bel po’ di tempo, gli incassi a Neverwinter erano stati più alti delle spese e Barov non ebbe alcun problema finanziario per un po’.


“Vostra Maestà,” disse in maniera rispettosa Barov, che lo aveva aspettato dentro la tesoreria. “Vedete, ci sono rimaste solo 12 casse di ori reali.”


Di solito, c’erano intorno alle 2.000 monete per cassa e ciò significava che in tutto gliene rimanevano solo 20.000; la tesoreria sembrava molto più vuota rispetto al passato.


E nonostante avessero ancora un bel po’ di reali d’argento e di bronzo, non valevano molto.


“Fin quando basteranno?” Chiese Roland.


“In base all’attuale situazione, due mesi al massimo.”


“È meno di quanto pensassi,” commentò alzando il sopracciglio. “Il grosso delle spese è per le buste paga?”


“Sì, costituiscono più della metà delle spese totali; con la popolazione che cresce così velocemente, c’è un aumento nelle paghe della squadra di costruzione e quella di saldatura. In aggiunta, dobbiamo pagare le Camere di Commercio di Fiordi dai 4.000 ai 5.000 reali ogni mese: se ne blocchiamo il pagamento, l’Ufficio Amministrativo dovrebbe riuscire a tirare avanti fino a quando riceveremo dalla Camera di Commercio Congiunta il ricavato della vendita…”


“Abbiamo bisogno di persone,” lo bloccò Roland.


“Quindi,” fece Barov, massaggiandosi la mano con nervosismo. “Mi ricordo che abbiate detto, all’ultima riunione, che c’era una soluzione definitiva. È vero?”


“Te ne ricordi ancora,” disse lui sorridendo mentre ispezionava la tesoreria; si aspettava che questo giorno arrivasse. La stanza era abbastanza spaziosa e luminosa e sarebbe sembrata una residenza come un’altra una volta tolte le sbarre di ferro e le mensole. Quindi, sarebbe stato un ottimo luogo per produrre banconote. “Quand’è la prossima scadenza nei pagamenti?”


“In una settimana.”


“Metti da parte questi ori reali, non ci servono per il momento,” disse Roland annuendo. “Vieni nel mio ufficio, ho bisogno di creare un nuovo dipartimento e ne discuterò i dettagli con te una volta là.”


Nonostante fosse un pochino prima di quanto Roland si fosse aspettato, aveva iniziato a prepararsi per questo giorno già da sei mesi prima. Aveva fatto delle prove distribuendo banconote all’Unione delle Streghe ed all’Incantesimo Dormiente: il risultato era che le streghe non avevano modo di falsificare le banconote di prova, cosa che significava che era ormai giunto il momento di rimpiazzare le monete metalliche con quelle di carta. Lo poteva fare in qualunque momento.


“Sì, Vostra Maestà,” rispose Barov. Era palese che questo vecchio funzionario temesse di cadere nuovamente in rovina; dopo aver ricevuto la conferma, il suo viso si illuminò e tutte le rughe intorno ai suoi occhi si distesero. “Ad ogni modo, Vostra Maestà, qual è il nome di questo nuovo dipartimento?”


“Banca,” rispose Roland.


Cinque giorni più tardi, un nuovo annuncio venne affisso nella piazza centrale in Neverwinter creando scalpore tra la gente: l’Ufficio Amministrativo, sorprendentemente, inviò una persona a spiegare di nuovo l’annuncio, cosa molto rara dopo aver introdotto l’istruzione universale.


L’annuncio ebbe anche la prima pagina sul Settimanale di Graycastle: in base a quanto scritto, il Re avrebbe distribuito un nuovo tipo di moneta per sostituire i reali d’oro, d’argento e di bronzo.


Nei giorni seguenti, ogni cittadino del Regno discusse di questa nuova riforma monetaria.


Come anche i clienti della locanda in cui alloggiava Victor.


Aveva pensato di ritornare a Porto delle Acque Chiare dopo la proiezione del film magico; però, l’apparizione della Luna di Sangue aveva mandato a monte i suoi piani. A causa del disordine e della situazione instabile, cambiò subito idea e decise di rimanere a Neverwinter ancora per un po’. Prese questa decisione non per la sua fedeltà al Re ma perché credeva che la situazione fosse peggiore nelle altre città. Visto che la Luna di Sangue rappresentava la fine del mondo, il posto più sicuro di tutto il continente sarebbe stato proprio Neverwinter.


Ritornò presto la calma dopo che il Re e la Regina tranquillizzarono il popolo; con la polizia e le guardie che arrestavano i criminali, l’ordine fu ben presto ristabilito. Victor, in quanto testimone di quanto accaduto al cinema, era stato convocato diverse volte dalla polizia durante le indagini. Quando stava per liberarsi dalle soffici mani della sua serva e ritornare a sud, sentì la notizia della riforma monetaria.


La sorpresa generata da questa nuova invenzione era molto più grande di quella prodotta dalla Luna di Sangue.


Il Re aveva intenzione di abolire la moneta impiegata fin dalla nascita dei Quattro Regni! In quanto uomo d’affari, Victor non vi aveva creduto la prima volta che aveva sentito la notizia. Pensava che si trattasse di qualche farneticazione di ubriachi: l’oro era il metallo più prezioso in tutti e quattro i Regni, come anche negli altri Stati. Come poteva il Re abolirne l’utilizzo così, tutto d’un tratto?


Ad ogni modo, ebbe conferma della fondatezza della notizia dopo aver letto il giornale che gli portò la cameriera. Anche le voci che circolavano in diverse taverne e pub confermarono la notizia.


Il primo passo della riforma prevedeva che “tutte le vecchie monete fossero sostituite da quelle nuove. Era obbligatorio usarle per le transazioni in base al loro valore.”


Ciò significava che il Re poteva usare un pezzo di carta per acquistare tutti i beni che entravano a Neverwinter, cosa che suonava come una rapina bella e buona.


“Ho visto diverse persone lasciare la città con i loro carichi, quando sono tornata,” disse preoccupata Twinkle, che gli era coricata addosso. Victor non era sicuro se la ragazza fosse preoccupata che lui lasciasse la città come tutti gli altri o per i vestiti Pietra Arcobaleno.


Victor abbozzò un sorriso amaro. Twinkle non sapeva che tutta la sua fortuna era legata strettamente al Re di Graycastle: senza Foglia a consegnarli i semi, non sarebbe riuscito ad espandere il suo marchio. Qualunque cosa fosse accaduta dopo, Victor non avrebbe abbandonato così facilmente i suoi affari a Neverwinter.


Sapeva che Roland Wimbledon avrebbe attuato in fretta l’intero progetto in tutto il Regno.


Lo stesso Re era uno scaltro uomo d’affari, con un fiuto particolare. Non aveva alcun motivo per derubare la gente al momento per preservare lo status quo. A tal pensiero, Victor si tranquillizzò e continuò a leggere.


La seconda e terza parte riguardavano la vita della comunità.


“Tutti gli stipendi a Neverwinter verranno pagati con la nuova valuta.”


“Tutte le operazioni nell’Ufficio Amministrativo e nell’Emporio, incluse quelle relative al cibo ed al settore immobiliare, verranno condotte impiegando la nuova valuta.”


La quarta parte riguardava il numero totale da distribuire tra la popolazione.


“L’Ufficio Amministrativo offrirà un servizio di cambiavalute a lungo termine che permetterà a tutti i cittadini di cambiare le loro vecchie monete, nel dettaglio reali d’oro, d’argento e di bronzo, ottenendo quelle nuove e viceversa. L’Ufficio Amministrativo applicherà una commissione del 5% su ogni operazione in cui la nuova valuta viene convertita in quelle vecchie.”


Victor capì il senso di quest’ultima parte.


Pareva che fosse stata prevista in modo da obbligare i mercanti stranieri ad utilizzare la nuova valuta.


“In aggiunta, la commissione di transazione potrà non essere applicata per quei mercanti autorizzati dall’Ufficio Amministrativo a svolgere la propria attività e a coloro che avranno presentato domanda per farlo.”






<em>Mithdran </em>
















































                                


                                



