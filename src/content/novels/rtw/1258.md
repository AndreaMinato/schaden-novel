---
title: Capitolo 1258: Simulazione di Combattimento Aereo
pubDate: 2025-08-07T11:30:06.941Z
tags:
    - rtw
---


Gli studenti dell’Accademia dell’Aeronautica erano occupati ad allenarsi.


Gli aerei da addestramento erano posizionati a formare una linea alla fine della pista di decollo e i trenta tirocinanti ufficiali stavano ascoltando le istruzioni della Principessa Tilly. Un po’ più in là, gli studenti che non avevano passato l’esame e quelli che erano entrati da poco a far parte della squadra erano seduti vicino alla pista, in attesa di assistere al prossimo giro di voli di prova.


“Da oggi in poi, entrerete in una nuova fase del vostro addestramento!” Proclamò Tilly mentre camminava avanti e indietro davanti agli studenti che erano molto più alti di lei. “Adesso ditemi che cosa avete imparato in questo mese! Iniziamo da Patter!”


“Sollevarsi in aria, Vostra Altezza!” Rispose emozionato lo studente di nome Patter.


“Il prossimo.”


“Mantenersi in aria!”


“Il Film Magico!”


“Cosa?”


“No...” lo studente vacillò. “Volevo dire, allenamento dell’equilibrio, Vostra Altezza!”


“Strano...” mormorò Finkin. “La Principessa Tilly sembra più buona questi giorni.”


“Davvero?” Disse Hinds sottovoce. “Non ci esonera mica dalle punizioni se commettiamo errori. Te lo sei già dimenticato? Abbiamo appena finito di pulire i bagni per un mese.”


“Non intendevo questo.” Mormorò Finkin mentre volgeva lo sguardo verso Good. “Cosa ne dici?”


Good annuì e disse: “Anch’io ho questa sensazione.” Riusciva a percepire che per molto tempo, la Principessa Tilly doveva essere stata molto ansiosa, forse a causa delle scarse prestazioni dei Cavalieri dell’Aeronautica tirocinanti. Su duecento studenti, soltanto in trenta erano riusciti a passare l’esame.


Un’altra delle ragioni, era che nell’hangar c’erano solo sei aerei utilizzabili. Tutti gli altri erano andati distrutti durante gli addestramenti. Come aveva detto Volto d’Aquila, un aereo era più costoso di una nave, ed il prezzo di una nave si aggirava intorno alle migliaia di ori reali. Non c’era da sorprendersi se la Principessa Tilly era così irascibile.


Ma la situazione sembrava essere cambiata un pochino. Era sempre molto severa con loro, ma era meno scontrosa.


Eppure, ogni giorno molti aerei andavano distrutti.


“Finkin, è il tuo turno.” Gli ricordò qualcuno.


Finkin raddrizzò la schiena e disse: “Disciplina, Vostra Altezza. Ho imparato l’importanza della disciplina!”


“E anche della responsabilità!” Gridò Hinds.


Nel gruppo scoppiarono delle risatine.


“Io lo dicevo che avremmo dovuto mandare questi qua ad addestrarsi nell’esercito per un paio di mesi.”


“Lascia stare, i civili sono fatti così.”


Queste parole provenivano ovviamente da studenti selezionati dall’esercito. La notizia che Finkin, Hinds e Good avevano dovuto pulire per un mese i bagni della scuola come punizione si era diffusa in tutta l’Accademia. Gli altri studenti che erano stati normali civili facevano al massimo due battute. Erano quelli provenienti dal Primo Esercito che li odiavano e non vedevano l’ora di mandarli alla Miniera del Versante Settentrionale.


Tilly non disse niente e proseguì. “Il prossimo.”


Good ripose solenne: “Passione.”


Un’altra raffica di mormorii si alzò nella folla.


“Di che assurdità sta parlando?”


“Forse nella sua testa non c’è altro...”


Good pensava che la Principessa Tilly non sarebbe stata soddisfatta di questa risposta, ma lei si voltò e dopo una breve pausa passò al prossimo studente.


Dopo che tutti ebbero dato una risposta, Tilly annuì e disse: “Le vostre ore di volo non sono state tante, ma avete imparato molto! Adesso dovrete applicare quello che avete imparato nell’addestramento successivo, che siano tecniche di volo oppure forza di volontà!”


“Sì, Vostra Altezza!” Gridarono tutti insieme.


“Ora vi dividerò in due gruppi da tre unità per una simulazione di battaglia! Le regole sono semplici, dovete confinare l’attività dell’altra squadra nel raggio di tiro per dieci secondi e non farvi seminare. Conterà come un bersaglio colpito. Prima d’ora avete imparato solo a sparare a terra a dei bersagli fissi, adesso scoprirete come sono realmente i combattimenti aerei!”


Sentendo ciò, tutti si emozionarono.


“Vostra, Vostra Altezza!” Gridò uno studente alzando la mano.


“Si?”


“Le armi... non sono cariche vero?”


“Che stupido.” Finkin lo derise sottovoce.


“Certo che sono scariche.” Disse Tilly scuotendo la testa. “Ad essere precisi, non ci sono armi... quello montato sull’aereo è solo un modello, anche se premete il grilletto, non dovete preoccuparvi di colpire un compagno di classe.”


Tutti gli studenti si misero a ridere.


“Inoltre, sparare in aria è molto più difficile che sparare a terra. Prendere la mira non implica automaticamente che colpirete il bersaglio. Anche se doveste avere dei proiettili, molto probabilmente mancherete l’obiettivo.” Disse Tilly scrollando le spalle. “Altre domande?”


Adesso Good poteva finalmente confermare che la Principessa Tilly era davvero cambiata. In passato non avrebbe mai avuto un’espressione così rilassata.


“Io, io ho una domanda.” Disse Finkin alzando la mano. Dopo che ottenne la parola, lanciò uno sguardo a tutti gli studenti provenienti dal Primo Esercito. “Vostra Altezza, come facciamo a sapere di aver vinto? Se l’altra squadra non dovesse ammetterlo?”


Gli studenti non avevano mai fatto un vero combattimento aereo, ma avevano imparato l’idea di base durante le lezioni. Se un Cavaliere dell’Aeronautica voleva sconfiggere il nemico, doveva riuscire a prendere la mira e non perderla. Sulla parte posteriore c’erano le mitragliatrici, ma a causa dell’angolo di tiro limitato, queste venivano usate solo per seminare i nemici.


“Sarò io a deciderlo.” Disse Tilly presentando due donne. “Loro sono miei ospiti speciali. Osserveranno ogni vostro movimento, quindi non pensate di poter barare.


“... lei è la Signorina Sylvie.””


“L’altra sembra essere il Gran Coppiere dell’Incantesimo Dormiente...”


Good udì gli studenti del Primo Esercito mormorare dietro di lui.


“Gli altri studenti laggiù non sono qui solo per guardare.” Tilly continuò. “Vedete le bandiere che stanno facendo sventolare? Abbiamo sei aerei, ognuno con un numero. Quando sarete decollati, useranno delle bandiere colorate per indicare il vostro stato. Verde per normale e rosso per abbattuto. Se vedrete il vostro numero diventare rosso, dovrete lasciare la battaglia e tornare a terra. Avete capito?”


“Sì!”


“Molto bene. Adesso formerò i gruppi.”


Sorprendentemente, la Principessa Tilly aveva già preparato una lista. Good e Finkin erano nella stessa unità, il loro numero era il due.


“E questo è tutto. Decidete tra di voi chi sarà a pilotare il velivolo e chi dovrà sparare. Le unità dalla uno alla tre decolleranno tra quindici minuti. Non potrete restare sopra all’aeroporto. Le altre tre unità decolleranno altri cinque minuti dopo. Quando le squadre saranno in aria, inizierà ufficialmente il combattimento!” Tilly batté le mani. “Mostratemi che cosa avete imparato!”


Good serrò i pugni.


Il suo cuore stava battendo freneticamente nel suo petto.


“L’hai notato?” Disse Finkin avvicinandoglisi.


“Si.” Rispose Good. Le due squadre non erano state formate a caso. Le prime tre unità erano tutte composte da civili, mentre le altre tre erano composte da studenti del Primo Esercito.


La Principessa Tilly voleva vedere chi erano i migliori tra di loro!


“Perfetto.” Disse Finkin strofinandosi il naso. “Ne avevo abbastanza di loro. Dato che siamo Cavalieri dell’Aeronautica, dovremo vedercela in cielo!”


A Good non importava molto dei risultati della simulazione di combattimento. Sperava solo di poter restare in aria il più a lungo possibile e di godersi il volo un po’ di più. Si guardò le mani tremanti: era come se stessero rispondendo alla voce del suo cuore. Al solo pensiero di poter afferrare la leva di pilotaggio, percepì un flusso tiepido attraversargli tutto il corpo.


“Io sarò il pilota e tu penserai a sparare.” Disse Finkin dandogli una pacca sulla spalla.


“Lo sai che non lo accetterò mai.” Rispose subito Good.


Si fissarono l’un l’altro per un bel po’, fino a quando Finkin non disse rassegnato: “E va bene, facciamo alla vecchia maniera.”


Era un modo molto popolare per risolvere un conflitto, ma nessuno sapeva da dove provenisse. Qualcuno diceva che era stato inventato dall’Unione delle Streghe, mentre altri erano convinti che fosse un’idea di Sua Maestà. In ogni caso, era un metodo piuttosto efficace.


“Carta, sasso, forbici!”


“Ho vinto io!” Disse Good trionfante mentre ritirava la mano.


Finkin guardò incredulo il suo pugno, infine si arrese e disse con tono burbero: “Ti lascerò volare stavolta. Abbiamo ancora un sacco di opportunità durante l’addestramento.”


I due uomini si incamminarono verso il biplano e salirono su quello con il numero due.


“Ce la farete!” Hinds fece loro l’occhiolino dal bordo della pista. Non era stato scelto per la prima simulazione di combattimento aereo, perciò si sentiva di dover fare il tifo per loro.


“Presto vedrai che tutti i nostri allenamenti non sono stati vani.” Disse Finkin mettendosi gli occhiali e facendo il segno del pollice all’insù.


Le scale vennero rapidamente rimosse, a seguire il movimento della leva, l’elica in cima all’aereo iniziò a girare lentamente.


Nell’istante in cui il pistone entrò in funzione e l’acceleratore si attivò, Good percepì che l’intero velivolo era diventato vivo.


“La pista è libera, potete decollare!” Il personale a terra fece il saluto.


Good sollevò il braccio con forza per rispondere al saluto militare: “Aereo numero due, partenza!”


Sotto al suo controllo, il biplano arrivò sulla pista. Poi iniziò ad accelerare e, contro la brezza marina, si librò nel cielo azzurro.






<em>Aris</em>
                                


                                



