---
title: Capitolo 1264: Persuasione
pubDate: 2025-08-07T11:30:06.942Z
tags:
    - rtw
---


“Vostra Maestà, Vostra Maestà! Il Signor Sander Flyingbird è tornato dal Mare Vorticoso! Sembra ci siano stati grandi problemi!”


Roland fu un tantino sorpreso dall’inattesa notizia. Dopo l’incontro sull’espansione industriale, era ritornato in ufficio e stava per finire il resto dei progetti quando quella notizia gli fece perdere la concentrazione.


Sander Flyingbird era il nome di Tuono.


“Dov’è adesso?” Chiese Roland alzandosi in piedi bruscamente.


“Nel salone del Castello, ha detto che vorrebbe subito parlare con voi.”


“Fallo entrare!” Ordinò e poi aggiunse, “E dì alle cucine di preparare dell’altro tè.”


“Come volete, Vostra Maestà,” Disse Sean mentre si voltava in fretta e spariva oltre la soglia.


Usignolo chiese preoccupata, “Dobbiamo dirlo a Fulmine?”


Roland scosse la testa e rispose, “Dovrebbe essere a posto, visto che è riuscito ad arrivare fino a qui. Sentiamo prima cosa ha da dire.”


Erano passati sei mesi da quando Tuono era partito ed il tragitto richiedeva normalmente all’incirca tre mesi; considerato che la flotta si era fermata per un po’ alle Isole d’Ombra, la durata effettiva era in realtà un pochino più corta rispetto a quanto Tuono avesse previsto: credeva che in tutto sarebbe durata da uno ad un anno e mezzo. Aveva anche voluto vedere la fine del Mare Vorticoso ed avere la conferma che la terra rappresentata nelle rovine fosse davvero sprofondata sul fondo dell’oceano.


Sembrava che una qualche forza superiore ed irresistibile avesse messo i bastoni tra le ruote alla spedizione che Tuono aveva preparato in così tanto tempo.


Roland non poté evitare di guardare fuori dalla finestra.


Che avesse qualcosa a che fare con la Luna di Sangue?


Tuono, nelle vesti di Sander, entrò subito nell’ufficio scortato dalla guardia; Roland poteva vedere che fosse di fretta, visto che non si era messo il paio di baffi finti come faceva normalmente e quelle sgargianti piume ornamentali erano praticamente cadute tutte. Se Fulmine lo avesse visto proprio in questo momento, lo avrebbe probabilmente riconosciuto.


Ad ogni modo, non era ferito ed a Roland questo bastava.


“Vostra Maestà, è un piacere vedervi,” disse Tuono inchinandosi. “Pensavo che non sarei mai riuscito a fare ritorno.”


Roland gli riempì un bicchiere di Bevanda del Caos, rinfrescante, e chiese, “Che è successo? Avevi i migliori marinai di Fiordi con te, questa volta, e non credo sia stata una tempesta o uno tsunami a fermarti.”


“Le tempeste e gli tsunami si possono vedere, ma non migliaia di Spiriti del Mare,” disse Tuono, ancora un tantino scosso. “In più, ho incontrato mostri persino più terribili.”


Roland poteva capire come si sentisse: quando un gran numero di Spiriti del Mare si riversava sulla flotta e l’acqua cominciava a bollire, ogni nave che non fosse riuscita a salvarsi sarebbe stata trascinata nelle profondità del mare, all’istante. Oltre agli Spiriti del Mare, c’erano anche navi spaventose composte da sangue e carne che potevano spargere acido per diversi chilometri; ogni cosa che ne fosse entrata in contatto si sarebbe sciolta all’istante, inclusi ferro e legno. Era praticamente impossibile sfuggirgli anche navigando a gonfie vele.


“Il Regno Cielo-mare,” disse cupamente Roland.


“Vostra Maestà, che cos’è?” Chiese Tuono.


“È il nome con cui i demoni chiamano la loro civiltà,” rispose lui e lo informò del piano dei demoni. La descrizione di quei mostri composti da costole, carne ed organi corrispondeva a ciò che aveva visto attraverso le Reliquie degli Dei; potevano galleggiare sull’acqua come una nave ma anche immergersi nell’oceano.


“State dicendo che siamo entrati nel loro territorio?”


“Forse, ma ciò potrebbe anche dipendere dalla comparsa della Luna di Sangue. C’è la possibilità che questi mostri diventino più attivi del solito e comincino ad espandere il loro territorio,” disse Roland. “Quindi, che è successo? Come è riuscita a salvarsi la flotta?”


“In realtà, non ce ne siamo liberati. I mostri hanno iniziato ad attaccarsi a vicenda,” disse Tuono con un sorriso amaro.


“Attaccarsi a vicenda?”


“Esatto. Ci hanno inseguiti senza sosta, sembrava non si sarebbero mai fermati; quando abbiamo raggiunto Linea Marina avevamo già perso metà delle nostre navi: la maggior parte dei marinai rimasti stava per andare fuori di testa, visto che avevamo navigato senza riposarci per giorni interi. Solo la ‘Vento Nevoso’ che voi avete creato aveva la forza di continuare, visto che non dovevamo cambiarne la direzione.”


“Quindi, proprio quando tutti erano disperati e stavano per cedere, dall’acqua è sbucato fuori all’improvviso un enorme mostro che ne ha attaccato un altro: sembrava che i due si stessero mordendo a vicenda; e nonostante fossero simili, il primo era di gran lunga più grande del secondo. In poco tempo ha fatto a pezzi l’altro usando gli arti ed i tentacoli che spuntavano dal suo corpo. A quel punto, tutti gli Spiriti del Mare ed i mostri hanno smesso di inseguirci, come se fossero sotto il controllo di un incantesimo. Quindi, abbiamo sfruttato l’occasione per superare Linea Marina e tornare ai Fiordi.”


Roland tirò un sospiro di sollievo ed anche lui fu colpito da quel racconto terribile. “Sei stato davvero molto fortunato. Sembra che abbia scelto il nome giusto per la nave.”


“Che cosa c’entra?”


“No, nulla,” rispose Roland agitando la mano. “Ora, cosa hai intenzione di fare?”


Tuono, per la prima volta, apparve un po’ stanco. Disse, “Ad essere sincero, molta gente adesso ha paura a partire di nuovo; non mi preoccupo molto per aver perso delle navi, ma i marinai di Fiordi, che stanno su una nave per tutta la loro vita, sono in preda alla paura quando guardano ad est. Credo che nessuno vorrà salpare per il Mare d’Ombra per un bel po’ di tempo.”


Roland stette in silenzio. Non c’era da meravigliarsi; come aveva detto Tuono, si potevano prevedere tempeste e tsunami e trovare un modo per sfuggire loro, ma a nessuno piaceva l’idea di aver a che fare con qualcosa del genere, visto che a quel punto un viaggio simile non poteva più considerarsi un’avventura.


“Quelle grandi Camere di Commercio mi hanno chiesto di consegnarvi un messaggio: vorrebbero acquistare della terra a caro prezzo a Graycastle, dopo potersi rifugiare in futuro,” sospirò Tuono. “Dopotutto, nessuno sa se quei mostri si faranno di nuovo vivi o no. L’oceano è una barriera naturale per gran parte della gente di Fiordi, però, se i nostri nemici possono muoversi in mare, l’intero arcipelago è davvero in grave pericolo, senza potersi praticamente difendere.”


Era un cambiamento così rapido. Solo uno o due anni fa, Roland aveva pensato di usare Fiordi come luogo in cui ritirarsi nel caso in cui fossero stati sconfitti nella guerra. Ora, sembrava che la situazione si fosse ribaltata.


Se Roland fosse vissuto ancora a Città di Confine con solo 300 ori reali in tutto, avrebbe subito acconsentito. Ma adesso, visto che le transazioni venivano condotte usando la nuova valuta, il cosiddetto “caro prezzo” non era più attrattivo.


“Cosa ne pensi?”


“Se la loro idea è di creare un Regno dentro un altro, allora è meglio lasciar stare,” rispose Tuono alzando le spalle. “Non acconsentite a creare delle “isole” dentro Graycastle.”


Roland sorrise. Tuono era davvero l’esploratore migliore di Fiordi. “Se la loro intenzione è solo quella di sopravvivere e non di ottenere potere, le porte di Graycastle saranno sempre aperte per loro.”


“Riferirò loro il vostro messaggio, Vostra Maestà.”


“Devi essere esausto dopo questa spedizione; ho del tè da parte: fai una doccia e poi raccontami delle tue avventure. Ci vorranno un paio di giorni per riparare la ‘Vento Nevoso’, puoi rimanere qui a riposare e poi fare ritorno a Fiordi.”


“Vi ringrazio,” disse Tuono portandosi la mano sul petto.


Quando l’esploratore stava per andarsene, Roland gli chiede all’improvviso, “Tra l’altro, stai ancora pensando di non dirlo a Fulmine?”


“Io…” Tuono rimase per un attimo senza parole.


“Hai detto che le avresti rivelato la tua vera identità dopo questa spedizione. Anche se questa non è andata così bene, il Regno del Cielo-mare ha comunque conquistato metà oceano e la gente dei Fiordi è nel panico. È possibile che tu non possa partire per un bel po’ di tempo,” disse il Re poggiando il mento sulla mano. “Ed io ho bisogno di gente per combattere i demoni. Credo che a Fulmine piacerebbe sapere che suo padre è ancora vivo.  Quindi, che ne dici di rimanere qui dopo che avrai sistemato le cose?”


Tuono abbassò la testa. Dopo un attimo di silenzio, rispose, “Ci penserò, Vostra Maestà.”






<em>Mithdran </em>




























                                


                                



