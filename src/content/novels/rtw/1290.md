---
title: Capitolo 1290- Risultati
pubDate: 2025-08-07T11:37:51.082Z
tags:
    - rtw
---


Per accelerare i vari progetti di ricerca dell’Ufficio di Progettazione di Graycastle, Roland decise di aggiustare leggermente gli orari di riposo e di farsi un pisolino di due o tre ore tutti i giorni dopo pranzo; così sarebbe entrato più spesso nel Mondo dei Sogni.


Di conseguenza, un gruppo di Guerrieri della Punizione Divina iniziò spesso a farsi vedere nel Distretto del Castello durante i pomeriggi, attraendo numerosi sguardi curiosi.


Con l’aiuto dell’Ufficio di Progettazione di Graycastle, i suoi nuovi progetti industriali procedevano piuttosto bene. Nell’ultima settimana di autunno, la progettazione del trattore era stata sostanzialmente completata.


Prima di allora, Anna era la sola e unica responsabile nella manifattura e nel collaudo di tutti i progetti di Neverwinter. Poi, la produzione delle parti e l’assemblaggio dei prodotti finali veniva passato alle fabbriche. L’intero processo non soltanto richiedeva molto tempo, ma talvolta comportava anche un sacco di lavoro inutile.


Dato che il Fuoco Nero di Anna funzionava molto meglio delle macchine utensili, certe volte gli operai delle fabbriche non riuscivano a riprodurre i componenti creati da Anna. Un macchinario poteva produrre migliaia di componenti in una volta, ma ci voleva molto tempo per decidere se affidare alle fabbriche o ad Anna la produzione di un determinato componente. Una fabbrica era in grado di produrre in massa i macchinari soltanto quando era disponibile un modello già completato.


Questo era l’esatto problema che si era presentato nel processo di produzione dei motori a vapore di seconda generazione. La valvola di controllo della pressione sembrava un componente semplice. Ma quando era stata prodotta in massa, soltanto alcune si erano rivelate adatte all’uso. A causa dell’alto tasso di valvole difettose, avevano dovuto ricominciare da capo la produzione, il che era risultato in un enorme ritardo di più di due settimane per il completamento del prodotto finale.


Ma l’Ufficio di Progettazione di Graycastle nel Mondo dei Sogni aveva aiutato Anna a finire tutto il lavoro preliminare, dal collaudo fino alla progettazione della linea di assemblaggio. Avevano anche determinato se i macchinari ordinari sarebbero stati in grado di produrre determinati componenti. Grazie a ciò, dopo che Roland ebbe redatto il piano, il Ministero dell’Industria poteva immediatamente avviare la produzione, accorciando i processi e riducendone i costi.


Il nome che Roland aveva deciso di dare a questa macchina agricola in cui riponeva grande fiducia era “Raccolto”.


Le sue cinque paia di ruote da strada avrebbero funzionato sul suolo di Graycastle.


Ma il Mastro Xie aveva tanto lavoro da fare. Il “Raccolto” di adesso non era altro che un semplice telaio che, agganciandoci un aratro, poteva essere usato solo come trattore. C’era ancora tanta strada da fare prima di riuscire a trasformarlo in un vero carro armato.


Roland sperava che questa macchina avrebbe soddisfatto i bisogni dell’esercito.


Riguardo al telegrafo, Qingqing aveva subito reclutato degli operai, inclusi neolaureati e tecnici radio dilettanti. Ma Roland si era trovato in difficoltà di fronte a quegli schemi elettrici, perciò aveva ordinato agli operai di modificare i diagrammi in un attuale piano di progetto. Ma nonostante ciò, era ancora piuttosto lento nel riuscire a capirlo. Decise quindi di memorizzare il progetto e studiarlo più tardi con Anna.


Oltre a questi due progetti principali, a Neverwinter avevano fatto grandi passi avanti anche in altri progetti in preparazione alla guerra.


Secondo la lettera che aveva ricevuto da Horford Quinn, il Regno dell’Alba aveva assunto quasi mille operai e costruito diverse fabbriche per produrre cemento in due città al confine. Queste fabbriche producevano ogni giorno centinaia di tonnellate di cemento per la costruzione delle strade. La strada tra il Crinale del Vento ed il Fiume Lucente era quasi finita e stavano iniziando a costruire la sezione intorno all’area della Montagna della Gabbia. Stimavano che avrebbero terminato tutto entro mezzo mese.


Anche avendo l’aiuto di Lotus e Molly, Roland doveva ammettere che la Famiglia Quinn era piuttosto efficiente, era chiaro che ci stavano mettendo molto impegno. La strada nella Regione Orientale e il Fiume Acqua Rossa portavano direttamente alla Città della Notte Perenne. Erano solo ad un passo nel trasportare i rifornimenti al fronte.


Inoltre, finalmente, anche il progetto supplementare la “Gobba”, il camion a vapore, stava entrando in uso.


Il camion aveva un design della cabina classico, era equipaggiato di motore e sei ruote. Oltre al lungo naso (per contenere un enorme serbatoio d’acqua), l’aspetto esteriore era piuttosto simile ai camion moderni. Pesava intorno alle dieci tonnellate, con una capacità di carico di sei tonnellate. Il camion poteva correre sulle strade di cemento pavimentate ad una velocità di quaranta chilometri orari per circa trecento chilometri.


Se necessario, il camionista avrebbe potuto riempire il serbatoio con acqua piovana, acqua di pozzo o persino urina per aumentare la distanza percorsa. Naturalmente, anche senza rifornimenti d’acqua, il camion poteva operare bene tra fiumi e città.


Diversamente dai treni corazzati, ogni camion richiedeva almeno due camionisti. Ciò significava che se Neverwinter dovesse produrre un gran numero di camion, non ci sarebbero state abbastanza persone per operarli. Per fortuna, potevano semplicemente fondare una scuola guida per addestrare le persone a guidarli. In questo mondo non esistevano regole della strada o simili, perciò l’unico compito per gli autisti era quello di far muovere il veicolo.


L’ultimo progetto erano le batterie.


Sebbene questo progetto fosse tecnologicamente meno impegnativo, era importante quanto gli altri.


Una batteria  poteva, ad esempio sui camion, fornire energia ai fari anteriori e posteriori. Era l’unico dispositivo elettrico presente sulla “Gobba”. Grazie alle luci, i camion avrebbero potuto operare sia di giorno che di notte, raddoppiando l’efficienza.


L’elettricità avrebbe anche potuto migliorare l’accensione dei biplani e risparmiare un sacco di tempo al personale a terra. Ma la cosa più importante, era l’aumento della sicurezza: se il motore si dovesse spegnere in aria, il pilota avrebbe potuto provare direttamente a riaccenderlo.


In ogni caso, grazie al grande numero di immigrati che erano arrivati a Neverwinter, il processo di industrializzazione avrebbe fatto un altro passo avanti.


Ma Roland sapeva che questo rapido progresso non era solo dovuto all’incremento della popolazione. Se la produzione fosse ancora affidata ai metodi tradizionali, ci sarebbero voluti non mesi, ma diversi anni per formare un operaio efficiente. Nelle fabbriche moderne invece, erano gli operai veterani che di propria volontà insegnavano il mestiere ai nuovi arrivati, poiché era grazie a questi ultimi che avrebbero potuto ottenere un aumento o addirittura una promozione. Erano sempre pronti ad insegnare tutto quello che sapevano.


Una persona ci metteva da una a due settimane per imparare le operazioni basilari dei macchinari. Anche se questa persona fosse stata analfabeta, poteva sempre imitare i passaggi degli altri e produrre componenti adatti all’uso.


Il nuovo sistema di produzione e l’implementazione dell’educazione universale, così come le continue ricerche e lo sviluppo, contribuivano tutti a velocizzare ulteriormente l’industrializzazione dell’area urbana.


Ma non aveva ricevuto solo buone notizie.


Il rapporto di Ascia d’Acciaio diceva che, con la diffusione della Nebbia Rossa anche nell’area intorno alla Montagna della Gabbia, il Primo Esercito al fronte si stava trovando sempre più in difficoltà nell’affrontare i demoni. C’erano addirittura persone che affermavano di aver avvistato le Bestie Diaboliche nel Regno dell’Alba.


Durante la battaglia sulle Pianure Fertili, Roland aveva notato che i demoni potevano anche percorrere migliaia di chilometri all’inseguimento dei loro nemici. Anche un numero esiguo di Demoni Folli avrebbe potuto causare danni sostanziali nelle retrovie.


E adesso, le poche Bestie Diaboliche avvistate in cielo erano, molto probabilmente, le vedette dei demoni.


Se il Primo Esercito voleva prendere contromisure, doveva inviare una forza pari o superiore alla loro.


Roland trasse un sospiro. Forse, era giunto il momento di inviare al fronte l’Unione delle Streghe e i Cavalieri dell’Aeronautica.






<em>Aris</em>
                                


                                



