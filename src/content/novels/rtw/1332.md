---
title: Capitolo 1332- La Colpa dell’Intera Umanità
pubDate: 2025-10-16T07:35:44.336Z
tags:
    - rtw
---


“Mio Signore, i miei sottoposti mi hanno informato che abbiamo appena conquistato Castello del Soffio; quegli inferiori stanno fuggendo verso sud!” Dichiarò ad alta voce un Demone Minore, inchinandosi.


“Ben fatto! Riferirò di quanto hai fatto al Signore del Cielo.” Totolock annuì come segno di approvazione. “Non preoccuparti delle truppe in ritirata, per ora; continua a distruggere le loro linee di difesa verso est fino a quando il loro esercito non sarà nel caos più completo!”


“Agli ordini, Signore!”


“Questa battaglia ti aprirà la strada verso la Promozione, devi sfruttare questa occasione ed il loro sangue!”


“Come ordinate!”


Dopo che il Demone Minore se ne fu andato, Totolock lanciò un sorriso freddo e guardò la mappa che gli avevano fornito i nobili umani. “Lord Hect Zod si sta preoccupando troppo: gli inferiori non sono un granché. Le loro trappole potranno anche funzionare una volta o due, ma non sempre. Alla fine, è la forza quella che prevale in guerra. Anche se sono migliorati molto negli ultimi quattrocento anni, ciò non può comunque azzerare la differenza tra le due razze.”


“Ma le nostre perdite non sono poche.” I tentacoli sul mento di Siacis sibilavano. “In otto giorni, abbiamo perso quasi quarantamila guerrieri, le nostre forze sul fronte sono scese del 30%. Se continuiamo a combattere così, la nostra forza ne risentirà di conseguenza.”


“E allora? Non sono sempre stati così gli inferiori, forti all’inizio per poi cadere?” Disse con noncuranza Totolock. “Solo le razze più forti che riescono a sopportare le proprie perdite possono raggiungere la vittoria. Il fianco occidentale del Cuore del Lupo è ormai nelle nostre mani, quanto a lungo resisteranno le ultime due città? Quando inizieremo ad attaccare da tutte le direzioni, perderanno in fretta la voglia di combattere... proprio come ora!”


Siacis non gli rispose.


Nonostante la forza degli umani fosse superiore alle sue aspettative, nel profondo concordava comunque con le parole di Totolock.


Dopotutto, aveva già visto diverse situazioni di stallo risolversi, come l’apparentemente solida superficie di un fiume ghiacciato che improvvisamente si rompeva.


E la causa era di solito una piccola crepa.


Gli uomini erano sempre più forti all’inizio, ma con l’aumentare delle loro perdite e delle loro sconfitte, perdevano a poco a poco fiducia. Nascevano poi delle divisioni interne ed alla fine perdevano anche la volontà di combattere. All'inizio, la sua razza aveva registrato più morti degli umani, ma se avessero continuato senza sosta a metterli sotto pressione, ma situazione si sarebbe capovolta.


Verso la fine, non era esagerato credere che gli umani se la sarebbero data a gambe solo a vederli.


Non era solo una questione di coraggio ma, come aveva detto Totolock, la differenza intrinseca tra le due razze.


Gli uomini avevano bisogno di riposarsi molto, di mangiare, di avere un letto caldo ed un rifugio per ripararsi dal vento, e tutto ciò era difficile da ottenere durante una guerra.


Una volta aveva osservato attentamente gli uomini: ora, non gli serviva neanche guardare la loro condizione per immaginare quanto fosse critica la loro situazione.


Usando i Demoni Primordiali come forze sacrificabili, la sua razza riusciva ad attaccare ininterrottamente per diversi giorni; se a ciò aggiungevi il loro vantaggio numerico, era sostanzialmente impossibile per gli umani riposarsi. La loro volontà era sul punto di spezzarsi ed era impossibile avere abbastanza cibo e riposo.


Queste condizioni sfavorevoli avrebbero col tempo distrutto il morale degli uomini. Le notizie circa Ponte Pietrametallica e Castello del Soffio sarebbero circolate tra i loro soldati, prima o poi. Con queste, quanto a lungo avrebbero resistito Città della Sabbia e Baia della Sedimentazione?


E nel frattempo, la sua razza non aveva bisogno di cose del genere: sia il cibo che il riposo potevano essere risolti usando la Nebbia Rossa; più la guerra era crudele, e più il loro vantaggio sugli umani diventava evidente.


Siacis era d’accordo con l’opinione di Hect Zod, ma credeva fermamente che la vittoria sarebbe stata dei demoni. Gli umani... no, gli inferiori, avevano già fatto abbastanza.


“Porterò la notizia della nostra vittoria a Città del Cielo e quindi sarai tu ad occuparti dei successivi attacchi,” disse Siacis. “Non sottostimare gli umani, usa il potere che abbiamo adesso per conquistare il Regno del Cuore di Lupo... In tempi come questi, non dovremmo mettere maggior pressione sulla nostra retroguardia.”


Totolock buttò fuori una nuvola di gas caldo. “Tranquillo, se le nostre forze non saranno sufficienti, scenderò direttamente io in campo.”


…


Dopo essersi ritirati in una zona sicura, Jodel dormì per più di dieci ore.


Quando si svegliò, si sentì come se il suo corpo non avesse più un briciolo di energia ed il suo stomaco protestava per il dolore. Inconsciamente, cercò la sua razione di cibo nella borsa attaccata alla vita ma scoprì che i vestiti che indossava erano stati cambiati. Anche il suo fucile non era accanto al suo letto.


C'erano all’incirca una dozzina di altri letti di legno all’interno della tenda, ed erano tutti vuoti.


Questo era... un ospedale da campo?


Probabilmente i suoi compagni di squadra lo avevano mandato qui perché era svenuto: la sua espressione di dolore estremo, come effetto collaterale dell’Agente Ritardante, era davvero spaventosa.


Si chiese come stesse Farry, ora.


Al fine di non rivelare la propria identità, si inflisse maggior danno sulla ferita nel suo braccio mentre sopportava quel dolore agonizzante, per renderlo completamente differente. Anche se non aveva messo a rischio la sua vita, le ci sarebbe voluto un bel po’ di tempo per riprendersi.


Quando pensò al fatto che il suo compagno di squadra, con cui aveva vissuto e combattuto per più di sei mesi, era in realtà una Divina Signora, Jodel si sentì arrossire in volto... Non aveva provato qualcosa del genere mentre si ritirava da Castello del Soffio.


Ma la sua agitazione ed il suo nervosismo vennero messi in ombra dal suo intenso appetito.


Se non avesse mangiato qualcosa subito, sentiva come se avrebbe perso di nuovo i sensi.


Jodel si alzò lentamente dal letto e trascinò il suo debole corpo verso l’ingresso della tenda.


Per sua sorpresa, proprio quando aprì il lembo, venne colpito dal forte odore della carne. Era così allettante che pareva provenire dal Cielo.


“Sei sveglio?” Un’infermiera lo notò velocemente. “I pezzi grossi non te l’hanno detto? Non devi prendere l’Agente Ritardante di continuo; se ne avessi mangiato un’altra, probabilmente non avresti più visto la luce del giorno. Adesso sei molto affamato, vero? Ti porterò alla mensa.”


Dopo che ebbe seguito l’infermiera e fu entrato in una grande tenda, non poté quasi credere ai propri occhi.


Sette od otto pentole di metallo colme di cibo erano allineate in fila su un lungo tavolo: c’era di tutto, dalla carne alla zuppa. Erano tutti in fila con dei contenitori tra le mani. Quando più della metà del cibo dentro una delle pentole finiva, qualcuno ne metteva dentro dell’altro... senza alcun dubbio, veniva preparato al momento dai cuochi.


<em>Ma... non è troppo strano?</em>


Essendo un ex cacciatore Mojin che spesso per cacciare si alleava con altri piccoli Clan, sapeva ovviamente quanto fosse difficile garantire cibo fresco per un intero gruppo di persone, figuriamoci poi durante una guerra! Il Primo Esercito aveva necessità sia di uomini che di munizioni, come potevano sprecare importanti mezzi di trasporto per cose del genere?


Jodel non riuscì ad evitare di esprimere la sua incredulità e l’infermiera ridacchiò. “Il cibo non è stato inviato da Graycastle, proviene dalle città del Regno dell’Alba. E non l’hanno portato qui i carri del Primo Esercito, ma la gente che avete salvato.”


“La gente... che abbiamo salvato?”


“Sì.” Il tono di voce dell’infermiera era gentile e colmo di calore. “Non ci sono solo dei rifugiati dell’Eterno Inverno tra di loro, ma anche alcuni del Cuore di Lupo. Un paio di loro sono andati a Neverwinter e gli altri hanno voluto rimanere ed aiutare a respingere i demoni. Hanno inviato questo cibo qui poco alla volta sui carri o persino portandoselo a spalle.”


Jodel rimase all’improvviso senza parole.


Si era occupato di evacuazioni in passato e ad essere sincero, i rifugiati non erano molto collaborativi all’inizio; spesso, scoppiavano dei conflitti tra di loro. Ne era stato segretamente infastidito e li aveva anche chiamati idioti. Ma ora, erano proprio quegli “idioti” che avevano portato loro cibo caldo ed appena preparato.


“Non sono solo coloro che avete salvato,” la voce dell’infermiera era tutta contenta. “Anche i mercanti del Regno dell’Alba si sono schierati dalla nostra parte. Non solo hanno fornito diversi cavalli, ma hanno anche abbassato i prezzi del cibo ed è per questo che tutti possono gustare carne e verdura, adesso.”


Alzò la testa, guardò Jodel e sorrise. “Non è questa la prova che la battaglia che stiamo combattendo per l’intera umanità, lentamente, viene accettata da tutti? Quando ci penso, mi sento rinvigorita!”






<em>Mithdran </em>
































                                


                                



