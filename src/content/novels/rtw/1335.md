---
title: Capitolo 1335- Inno di Incoraggiamento
pubDate: 2025-10-16T07:35:44.336Z
tags:
    - rtw
---


“Va davvero bene così?” Nana si voltò.


Wendy uscì da dietro le tende e le accarezzò la testa sorridendo. “Hai già preso la tua decisione, non è un po’ tardi per chiedermelo?”


“Nemmeno io so se ho davvero fatto la cosa giusta.” Disse con il broncio. “Non sono intelligente come la sorella Anna, che sa fare tutto con totale fiducia in se stessa.”


“Per cominciare, non ci sono molte persone come lei.” Disse Wendy dolcemente. “Perciò basta che scegli la risposta che poi non ti farà pentire.”


Vedendo la signorina immersa nei suoi pensieri, Wendy non riuscì a non sentire un po’ di malinconia.


Ripensò a quando aveva incontrato Nana per la prima volta. Allora era soltanto una giovane e innocente ragazzina che cinguettava agli uccellini e sveniva alla vista del sangue. Non riusciva neppure a comprendere i propri problemi, figurarsi quelli degli altri.


Dopo solo poco più di quattro anni, aveva già imparato ad osservare i problemi da diversi punti di vista ed aveva acquisito un suo proprio giudizio soggettivo. La velocità della sua crescita era stata impressionante.


In realtà, lei non era l’unica. Fulmine, Lorgar e persino Luna Misteriosa erano cambiate tanto rispetto a prima.


Non era importante se le loro scelte fossero giuste o sbagliate, perlomeno avevano il coraggio di farle.


Forse questa era una caratteristica delle giovani generazioni...


Wendy rivelò un lieve sorriso amareggiato.


Lei stessa... non aveva più quel coraggio.


***


Kabala si diresse verso il luogo dove si teneva lo spettacolo. Non aveva bisogno dei cartelli sulla strada dato che le luci nel cielo notturno e le grida emozionate della folla erano di per sé l’indicazione migliore.


Aumentò sempre di più il passo, fino ad iniziare a correre. Non sapeva il perché, ma sentiva che il suo corpo era diventato molto più leggero. In passato non si era mai sentita così: non vedeva l’ora di tornare nel Primo Esercito il più presto possibile.


Invocò il suo potere magico e si diede un piccolo comando: <em>trova Jodel in mezzo alla folla</em>.


Naturalmente, l’aveva fatto per trovare più velocemente la sua squadra.


Dopotutto, lui era l’unico di cui era certa che fosse sopravvissuto.


Con agilità felina, si spostava rapidamente in mezzo alla folla, i suoi occhi osservavano costantemente l’ambiente circostante, confrontandolo con le memorie nella sua mente. Dopo un quarto d’ora, intravide una sagoma familiare.


Quasi nello stesso istante, anche lui la notò.


“Jo-”


“Grazie al cielo, stai bene!” Prima che potesse reagire, Jodel la stava già stringendo in un abbraccio.


Kabala si irrigidì.


Normalmente, non solo l’avrebbe subito spinto via, ma già che c’era gli avrebbe anche dato uno schiaffo. Ma vedendolo anche più commosso di lei stessa, la mano che aveva alzato non tirò mai il colpo.


Ma dopo aver mantenuto quella posizione per meno di un paio di respiri, Jodel entrò nel panico e lasciò subito la presa. Balbettò: “Per-perdonatemi... mi sono dimenticato che siete... uhm, ero solo troppo contento, non intendevo nient’altro...”


Kabala notò altri due volti familiari che si avvicinavano.


Pareva che non fossero le uniche due persone che erano sopravvissute al crollo del campanile.


Con la mano che aveva alzato per tirare lo schiaffo, tirò Jodel tra le sue braccia.


“Se fossimo stati in Città delle Sabbie Ferrose, l’azione frivola che hai appena fatto verso una Divina Signora sarebbe bastata per farti trascinare via ed essere gettato in pasto agli scorpioni.” Gli sussurrò all’orecchio. “Ma adesso non sono una Divina Signora, ma solo un semplice soldato dalla Nazione della Sabbia, capito? Se hai intenzione di recitare la parte, devi farlo fino in fondo. Non permettere alle altre persone di notare qualcosa di strano, altrimenti non te la farò passare liscia!”


“S-si, ho capito...” Jodel non osava muovere un dito.


“Molto bene, non dimenticarlo. A proposito, se sono io ad abbracciarti per prima, dovresti sentirti onorato e naturalmente non verresti dato in pasto agli scorpioni.” Kabala fece una pausa. “Adesso vai a festeggiare con i tuoi compagni.”


“Fantastico, sei già stato dimesso!”


“La ferita al braccio non era grave vero?”


Mentre parlavano, gli altri due avevano già avvolto le braccia attorno a loro in un abbraccio di gruppo. Condividevano la gioia di essere ancora vivi. Sul palcoscenico improvvisato, lo spettacolo era quasi giunto al finale e gli applausi parevano quasi un temporale che partiva dalla folla. Tra le nove squadre, nessuno notò questo piccolo spettacolo.


In quel momento, il Comandante in carica del Primo Esercito, Ascia d’Acciaio, salì sul palcoscenico.


Non appena aprì bocca, la folla si quietò subito.


“So che in questi otto giorni avete patito le pene dell’inferno. In passato non c’è mai stata una battaglia così dura.”


“Questo è perché loro non combattono per territori, potere o ricchezze. I demoni hanno solo uno scopo: quello di annientarci completamente. Oltre a questo, non desiderano nient’altro.”


“A loro non importa se ci arrendiamo o meno, a loro non importa delle perdite che subiscono, neppure se le loro morti superano di molto le nostre. Loro non smetteranno di attaccarci!”


“Ma nonostante questo, avete opposto resistenza fino ad ora e siete sopravvissuti alle prove dell’inferno. Questo basta a dimostrare che, anche se i demoni sono forti e stanno dando il massimo, un limite esiste: loro non sono invincibili come dicono le leggende! Le dure prove a cui siete stati sottoposti in questi otto giorni non sono da meno rispetto alla battaglia di Taqila!”


“Laggiù abbiamo sconfitto un esercito di demoni, ma nel Regno del Cuore di Lupo stiamo fronteggiando sei o sette eserciti demoniaci! I nemici ci vengono incontro con tutte le loro forze, sono ovunque, dalle montagne occidentali alla costa orientale! Ma fino ad ora, noi non siamo stati ancora sconfitti!”


La folla iniziò ad agitarsi.


Ascia d’Acciaio fece un momento di pausa, poi alzò il tono della sua voce al massimo: “Proprio così, per evitare l’avanguardia, ho impartito l’ordine di ritirata dal Crinale Pietrametallica e dal Castello del Soffio. Probabilmente sarà così anche per la Città della Sabbia e la Baia della Sedimentazione. Tuttavia, questa non è una sconfitta, ma un’opportunità per contrattaccare!”


“So bene di cosa siete preoccupati, ma non dimenticatevi di quello che ho detto: questa guerra non ha niente a che vedere con territori o ricchezze, l’unico obiettivo è quello di annientare il nemico. Noi abbiamo abbandonato solo fredde pietre e case vuote, ma per questo, i demoni hanno sacrificato decine di migliaia!”


“Voi siete la chiave per la vittoria. Fintanto la forza del Primo Esercito continuerà ad esistere, riprendere quelle città sarà solo una questione di tempo!”


“Presto o tardi, la guerra raggiungerà anche la regione della Montagna della Gabbia. Anche quel luogo diventerà un campo di battaglia. Ma prima di allora, godetevi appieno questa notte! Riposiamoci adesso per essere pronti ad affrontare sfide ancora più dure. Dopo aver subito le prove dell’inferno, restituiremo l’inferno anche a loro!”


“Lunga vita a Graycastle! Lunga vita a Sua Maestà Roland! Lunga vita agli esseri umani!”


Dopo che Ascia d’Acciaio concluse il suo discorso con queste grida, l’accampamento lo seguì in tumulto.


Tutti ripetevano le stesse grida; le preoccupazioni e i dubbi nei loro cuori si erano completamente sciolti.


In quel momento, iniziò un inno che infondeva coraggio nei loro cuori.


Un passo alla volta, Eco avanzò sul palcoscenico per concludere lo spettacolo.


Ascoltando la melodia incoraggiante, a Kabala parve di vedere il loro esercito spazzare via, come un’inondazione, la formazione dei demoni.


Sapeva che questo era l’effetto di una certa abilità, ma non oppose resistenza.


Sembrava che i cuori di tutti si fossero combinati in uno solo, non era male.


Kabala lanciò uno sguardo a Jodel che stava applaudendo accanto a lei e un pensiero involontario gli affiorò nella mente.


Dopo che la guerra sarà finita ed il Clan dell’Arenaria avrà un luogo stabile in cui vivere, il suo clan l’avrebbe perdonata, giusto?


Quando giungerà quel momento, andrà a chiedere alla Signorina Nana Pine di rimuovere le sue cicatrici.


<em>Aris</em>
                                


                                



