---
title: Capitolo 1342- Vantaggio Continuo
pubDate: 2025-10-16T07:35:44.337Z
tags:
    - rtw
---


“Com’è la situazione, adesso?” Chiese Tilly.


“I nemici che cercavano di fermare il convoglio sono quasi stati tutti eliminati, ed i demoni superstiti sono in fuga; credo che la vittoria sia nostra,” rispose Sylvie.


“È un peccato che alla fine non abbiamo avuto modo di parteciparvi,” disse Andrea alzando le spalle, addolorata. “Sembra quasi che le ferite del Lord demone maggiore dell’altra volta siano davvero gravi.”


‘Gabbiano’ non aveva preso parte alla battaglia, ma per tutto il tempo aveva volteggiato tra le nuvole aspettandosi di veder comparire Hect Zod o gli altri Demoni Anziani. Dopotutto, il modo migliore per aver a che fare con demoni del genere, che avevano abilità anormali, era sfruttare le abilità da cecchino a corto raggio di Andrea.


Al contrario della sua triste compagna, Sylvie si sentiva sollevata.


Sapeva che il contrattacco, questa volta, non era lo stesso della passata imboscata contro il Signore del Cielo. Hect Zod non aveva notato la presenza del ‘Gabbiano’ perché allora lei non era a bordo. Ciò che accadeva sul campo di battaglia veniva comunicato attraverso il Sigillo dell’Ascolto, e nonostante fosse stata sorvegliata dai Demoni Occhio per tutto il tempo, il ‘Gabbiano’ era invisibile.


Questa volta, però, visto che lo scontro doveva avvenire molto lontano dal loro accampamento, aveva dovuto spostarsi con il ‘Gabbiano’ in modo da aver sotto controllo quanto accadeva. Per questo motivo, se il Signore del Cielo fosse comparso con un nuovo Demone Occhio, oltre a lei avrebbero anche notato il velivolo. In altre parole, Andrea poteva attaccarli di sorpresa solo se Hect Zod o gli altri Demoni Anziani comparivano da soli.


Altrimenti, se il colpo non fosse andato a segno al primo tentativo, sarebbe stato difficile prevedere l’evoluzione della battaglia.


Quindi, la loro assenza era davvero un’ottima cosa.


Dopotutto, non c’era nulla di meglio che completare una missione con successo e riportare tutti a casa, senza neanche un graffio.


“È meglio che tu non faccia nulla. Se davvero fosse arrivato Hect Zod, non credo che il convoglio sarebbe riuscito ad uscirne senza delle perdite.” Tilly scosse la testa, con rassegnazione. “Immagino che quando Edith ha pensato questo piano, abbia anche ipotizzato che i Demoni Occhio non fossero qualcosa da poter essere usato di nuovo in tempi brevi, e che quindi il Signore del Cielo non avrebbe rischiato di venire qui senza.”


Le parole della Principessa descrissero praticamente ciò che Sylvie pensava.


Non riuscì ad evitare di annuire, ad ogni parola. Ecco a voi la Principessa!


“Oh, sì...” Tilly guidò il suo velivolo attraverso le nuvole, per poi uscirne. “Ora che la vittoria è certa, verifichiamo la situazione prima di andarcene.”


Si poteva dire che anche Sylvie avesse esperienza in questo genere di cose, ma senza un singolo ostacolo, poteva controllare ogni angolo del campo di battaglia usando giusto solo un po’ di magia.


Appena finì di farlo, però, gelò in volto.


“Duemila... no, quasi tremila...”


“Tremila?” Sussultò allibita Wendy. “Come fanno ad essercene così tanti?”


“Quei Demoni Folli...” Sylvie fece un respiro profondo mentre guardava il profilo della montagna, in lontananza. “Non stavano inseguendo il convoglio, ma si stavano spargendo in ogni direzione!”


Fu a quel punto che notò le centinaia di piccole buche sulla vetta della montagna, fatti evidentemente per diminuire l’uscita della Nebbia. Molti nemici si erano nascosti sottoterra in modo da essere risvegliato quando fossero stati necessari in battaglia. Ma quando la Bestia Mostruosa era stata sconfitta, la nebbia si era sparsa senza una fonte di approvvigionamento, e questi demoni si erano ritrovati in una situazione di pericolo.


Si erano riversati all’esterno non per distruggere i loro attaccanti, ma perché avevano sentito che la Nebbia si stava diradando; erano usciti, in preda all’istinto, dai loro nascondigli e si erano riversati giù dalla montagna in maniera selvaggia, con la speranza di raggiungere la successiva zona con la Nebbia Rossa prima di non riuscire più a respirare.


Ma sia Città della Sabbia che Baia della Sedimentazione erano troppo lontane.


La zona avvolta dalla Nebbia Rossa riacquistò la sua purezza e chiarezza, ma per i demoni questa era diventata una trappola mortale all’interno della quale non potevano sopravvivere. Prima che riuscissero ad allontanarsi di più, caddero tutti a terra uno dopo l’altro, a cerchio intorno alla montagna; fatta eccezione per un paio di Demoni Folli che avevano delle piccole bombole di Nebbia Rossa con loro, la maggior parte non si muoveva più.


Lo Stato Maggiore aveva ragione su questo punto, proprio come Graycastle non riusciva a dare una Pietra Divina della Vendetta a tutti i soldati, anche il nemico non riusciva a dare bombole di Nebbia Rossa e dispositivi di respirazione a tutti i Demoni Folli. Quando delle truppe equipaggiate di tutto punto venivano inviate ad attaccare le città umane, solo i demoni che all’inizio avevano combattuto all’interno della Nebbia rimanevano a guardia del luogo.


Se fosse successo due giorni dopo, la situazione avrebbe potuto essere molto differente.


Anche se avessero dovuto arruolare dei guidatori non appartenenti all’esercito, volevano comunque lanciare il contrattacco il giorno successivo alla ritirata del Primo Esercito da Baia della Sedimentazione. E ad essere sinceri, questa era un’azione molto pericolosa.


“Dopo questa battaglia, credo che il nome ‘Perla della Regione Settentrionale’ risuonerà per tutti i Quattro Regni,” disse Tilly arricciando le labbra.


…


Con meno di un centinaio di soldati, avevano annientato un contingente nemico di quasi tremila effettivi, perdendo solo un furgone e due “Fuochi Celesti” nello scontro: neanche un soldato morto. Questo contrattacco così efficiente alzò il morale tra il Primo Esercito: anche quando si riportavano le notizie, lo facevano tutti a voce alta.


Però, Edith non mostrò alcun segno di soddisfazione e, praticamente lo stesso giorno in cui la notizia della vittoria raggiunse la Montagna della Gabbia, consegnò il successivo piano di battaglia.


Questo venne subito approvato dal comandante in capo, Ascia d’Acciaio.


Al convoglio venne persino ordinato di dirigersi al passaggio occidentale della Montagna della Gabbia, quando erano sulla strada di ritorno. Un camion che trasportava acqua per il Nucleo Magico li incontrò a metà strada e, dopo averne condivisa un po’ con loro, si unì al gruppo nel loro viaggio verso ovest.


I Cavalieri dell’Aeronautica ritornarono a Città della Spina e, dopo una breve periodo pe fare i preparativi necessari, partirono di nuovo alla volta dell’aeroporto del passaggio occidentale, arrivandoci prima di notte.


A mezzogiorno del giorno seguente, il convoglio, dopo aver viaggiato per un giorno intero, attraversò la frontiera occidentale del Regno del Cuore di Lupo. Lungo la strada si danneggiarono altri tre furgoni, visto che era difficile evitare le buche e gli ostacoli di notte, mentre gli altri camion attaccarono un’altra Bestia Mostruosa di tipo Fortezza senza neanche fermarsi.


Nonostante i demoni sapessero che gli uomini stavano prendendo di mira questi obelischi mobili, ciò che non si erano aspettati era che, nel giro di un giorno e mezzo, la squadra del contrattacco avesse terminato il suo viaggio attraverso il Regno del Cuore di Lupo. Un’altra Bestia Fortezza si era appena ritirata dentro Castello del Soffio. Senza una protezione periferica, il convoglio entrò in un’area dal raggio di dieci chilometri resistendo all’attacco di un paio di Bestie Demoniache di pattuglia, prima di scaricare quattro Cannoni Longsong.


Ancora una volta, i Cavalieri dell’Aeronautica agirono da “cacciatori” con la tacita collaborazione di Sylvie e di Tilly, i nuovi soldati, scesi in campo da meno di sei mesi, riuscirono quasi a replicare il successo dell’ultima battaglia. Quando le truppe alleate nemiche si concentrarono sull’artiglieria, scesero dall’alto, sopra le loro teste, e ne spezzarono subito la formazione.


I nemici vennero fatti a pezzi dal fuoco delle loro armi, ed i ridotti numeri dei demoni non riuscirono a tener testa neanche al convoglio, dovendo affrontare le Streghe della Punizione Divina che lo stavano proteggendo.


Il terzo giorno, il nemico cominciò infine ad aumentare le proprie difese intorno alle quattro città, e stava inviando demoni a distruggere le strade che le collegavano. Ma l’intera rete stradale era lunga diverse centinaia di chilometri ed era impossibile distruggerla completamente. Quel giorno, i furgoni a vapore attraversarono la regione fino a Città della Sabbia, attirando l’attenzione del nemico. Nel frattempo, venticinque “Fuochi Celesti” sorvolarono la Catena Montuosa Invalicabile come previsto, attaccando direttamente la retroguardia a Crinale Pietrametallica, tempestando la linea di approvvigionamento della Nebbia Rossa di proiettili.


Fu anche in quel momento che si fece vedere, a poco a poco, l’effetto delle due conseguenti sconfitte aeree e dell’ampio fronte di battaglia, e quando radunarono sufficienti Bestie Demoniache per scendere in campo, i Cavalieri dell’Aeronautica erano già svaniti nel freddo e tetro cielo.






<em>Mithdran </em>
















                                


                                



