---
title: Capitolo 1347- Produzione di un Messaggio Silenzioso
pubDate: 2025-10-16T07:35:44.338Z
tags:
    - rtw
---


“Davvero?” L’umore di Roland cambiò subito per il meglio. Dal tono di Barov capì chiaramente che l’installazione della struttura non era stata così semplice. “Hai sentito anche il segnale?”


Il cosiddetto “Progetto delle Torri di Ferro” era il primo passo nel piano di Roland per le comunicazioni wireless: per soddisfare le richieste di grandi antenne per la trasmissione di onde radio con grande lunghezza d’onda, il Ministero dell’Edilizia aveva eretto delle torri di trasmissione alte quasi cinquanta metri tra la Montagna del Versante Settentrionale e Città d’Argento. La maggior parte delle torri di trasmissione erano semplicemente dei lunghi pali spessi quanto un uomo. Da lontano sembravano tanti aghi sottili. In più, con i fili metallici allungabili e accorciabili grazie a dei palloni riempiti di idrogeno, le antenne potevano essere estese fino a cento metri.


Dal punto di vista della difficoltà, la costruzione delle torri non era stata un’impresa degna di nota, ma le torri di comunicazione venivano considerate ingegneria sistemica. La parte cruciale del progetto erano i ricetrasmettitori alla base delle torri. Durante le fasi di test erano state prodotte molte onde elettromagnetiche, ma fortunatamente, in questo mondo non c’erano interferenze e tutto ciò che veniva trasmesso veniva anche ricevuto chiaramente.


“Sì, Vostra Maestà.” Rispose Barov entusiasta. “Proprio come avevate predetto, il sistema produce da sé una sorta di risposta magica. Solo che... non sono sicuro che sia stata Città d’Argento.”


“Sono certo che molto presto avremo la risposta.” Mormorò Roland a sé stesso. “Informa il capo dell’Ufficio Amministrativo, digli che partiremo insieme. Non penso che si vorranno perdere l’occasione di assistere a questo evento storico.”


***


Dopo numerosi anni di sviluppo, la Montagna del Versante Settentrionale non era più la stessa miniera con stretti passaggi del passato. Sui versanti erano stati costruiti larghi percorsi cementati e binari della ferrovia. A bordo dei treni, i passeggeri potevano raggiungere la cima in pochi minuti.


Non lontano dalla torre di ferro c’era una fila di semplici case terratetto dai mattoni rossi. Dei ghiaccioli penzolavano dai lati bassi del tetto. La grandezza non era affatto comparabile alle nuove fabbriche sulla banchina meridionale del Fiume Acqua Rossa. A giudicare dall’aspetto, nessuno l’avrebbe mai collegato con una ‘nuova era’.


All’interno di una delle case, Anna stava dando delle istruzioni ad alcuni sabbipodi ex membri della Società dei Mestieri Meravigliosi che ultimavano i preparativi. Appena vide Roland, gli fece di nascosto il gesto del “procede tutto alla perfezione” prima di reimmergersi nel suo lavoro.


Roland non poté trattenere un sorriso.


Quando furono stabiliti i piani iniziali per le onde elettromagnetiche, all’interno dell’Ufficio Amministrativo si erano accese le discussioni. La maggior parte delle persone era a conoscenza dell’impatto che questo progetto avrebbe avuto sul mondo umano: se le informazioni e le notizie potevano essere trasmesse in tempo reale, il controllo su Neverwinter e la loro forza di combattimento sarebbero migliorati moltissimo.


Le linee telefoniche, i messaggeri volanti e il Sigillo dell’Ascolto ne erano la prova: grazie all’utilizzo combinato dei tre, la fazione dei vecchi nobili di Graycastle non era mai riuscita a trovare l’opportunità per riorganizzarsi e tornare. Molti ufficiali credevano che riguadagnare il loro potere centralizzato avrebbe richiesto un lungo e ripetitivo processo, ma dopo essere stati sconfitti dal Primo Esercito, non avevano più trovato l’occasione per farsi sentire. Questo perché si erano trovati ad affrontare un efficiente sistema di trasmissione delle informazioni. Ogni qualvolta mostrassero dei segni di sviluppo, si ritrovavano ad affrontare il Secondo Esercito e la polizia.


Ma le linee telefoniche necessitavano di fili dopotutto. Mentre gli altri due mezzi di comunicazione richiedevano l’uso di potere magico, che gli ufficiali a malapena potevano comprendere. Il Progetto delle Torri di Ferro invece non aveva delle linee di collegamento ed era in teoria più potente di qualsiasi cosa la magia potesse replicare. Ciò era ancora più inconcepibile. Sebbene i testi di educazione elementare avessero introdotto le basi di conoscenza sulle onde elettromagnetiche, la teoria rimaneva intangibile. Riguardo a qualcosa che non potevano né vedere né toccare, molte persone erano scettiche. In un certo senso, era persino più difficile da immaginare rispetto ai biplani.


Naturalmente, i dibattiti non avevano interferito con il progresso attuale. Dopotutto, troppe stranezze erano apparse a Neverwinter sotto il governo di Roland. Anche se dovesse improvvisamente annunciare di voler ascendere fino alla Luna di Sangue, l’Ufficio Amministrativo avrebbe comunque fatto tutto il possibile per lui.


Ma la comunicazione wireless non rientrava nella specializzazione di Roland, e non era convinto quanto lo era per lo sviluppo di macchinari. L’attrezzatura per le trasmissioni era stata costruita completamente a partire dal prototipo dell’Ufficio di Progettazione di Graycastle e nessuno sapeva se avrebbe funzionato davvero. Vedendo il gesto di Anna, la preoccupazione di perdere la faccia davanti ai suoi sudditi svanì.


“Allora, cominciamo.”


Roland prese Anna per mano e la guidò verso il trasmettitore.


“Ehm... Roland?”


“Questo è il frutto degli sforzi del Ministero dell’Ingegneria ed è naturale che sia tu la prima a provarlo.” Disse Roland ad Anna facendole più volte l’occhiolino. Nonostante sapesse già che la fattibilità del progetto era già stata verificata nella fase di debug, soltanto il test ufficiale verrà registrato negli annali.


“C’è ancora la posizione del ricevente, chi di voi vuole essere il primo a provare?”


Barov e gli altri si scambiarono gli sguardi e alzarono le mani tutti insieme. “Vostra Maestà, fate provare me!”


A seguire ci fu un giro di dibattiti e il vecchio direttore arrivò in testa grazie alla sua anzianità e ne uscì vincitore. Divenne uno dei due partecipanti del “primo” test di comunicazione a lunga distanza.


In teoria, la trasmissione del telegrafo poteva essere completata con una persona sola, ma la suddivisione di mittente e destinatario in due persone risultava più conveniente per la verifica. Per le persone che non avevano mai assistito alle comunicazioni senza fili, il punto chiave era quello di convincerle. Una persona che stava a cento chilometri di distanza poteva davvero ricevere un messaggio mandato da qui? Il modo più semplice era quello di far arrivare all’ignaro destinatario delle informazioni note solo al mittente.


Dopo aver spiegato semplicemente il metodo di test, Roland fece bendare gli occhi di Barov dal capo delle guardie. Anna disegnò tre linee orizzontali e due punti su una piccola lavagna: una linea orizzontale indicava un suono lungo mentre un punto rappresentava un suono corto.


Dopo che tutti ebbero visto l’informazione sulla lavagnetta, Anna premette l’interruttore e inviò il messaggio.


‘Tre suoni lunghi, due suoni corti.’


Nel momento in cui il circuito elettrico venne connesso, nel centro saltarono fuori delle scintille blu.


L’interruttore non era connesso a nessun cicalino e oltre alla luce, nella stanza c’era il completo silenzio.


Tutti trattennero il fiato inconsciamente. La luce emessa era talmente flebile che anche quelli fuori non l’avrebbero vista, per non parlare di Città d’Argento che stava a centinaia di chilometri di distanza.


Persino Roland non riuscì a trattenersi dall’avere la pelle d’oca.


Proprio in quell’istante, gli parve di percepire qualcosa attraversare il suo corpo.


Senza alcun dubbio, si trattava solo della sua immaginazione. Con un’amplificazione a bassa potenza, le onde elettromagnetiche non avevano effetti sul corpo umano. Ma nella sua testa, tutto aveva assunto un aspetto vivido. La scintilla elettrica sembrava un bagliore che era svanito subito, ma la corrente elettrica inviata stava oscillando tra l’induttore ed il condensatore. Le oscillazioni per secondo potevano arrivare a raggiungere anche i milioni di oscillazioni al secondo, grazie al campo elettrico che si diffondeva in tutte le direzioni partendo dall’antenna e dai fili a terra.


Nel mondo del silenzio, questo era il primo messaggio silenzioso prodotto dall’uomo: non era udibile dall’orecchio umano, ma era più chiaro e rumoroso di qualsiasi altro suono prodotto.


Anche dopo centinaia di chilometri, la trasmissione non svanì e venne ricevuta dall’antenna a Città d’Argento.


Due ricevitori catturarono il segnale.


Dopo aver catturato le onde elettromagnetiche, la polvere metallica dentro al cilindro di vetro di un vecchio coesore si coagulò, abbassando la resistenza interna del circuito e facendo illuminare una lampadina inizialmente morta di una calda luce gialla. Il suo scopo era quello di informare il ricevitore che c’era un messaggio nel cielo.


L’altro apparecchio era un ricevitore a galena. Una radio a galena non richiedeva una fonte di alimentazione esterna ed era costantemente in ricezione. Un pezzo di minerale di rame e un filo conduttore formavano un semiconduttore naturale che produceva una debole corrente elettrica e permetteva al ricevitore di udire il suono prodotto grazie a un ricevitore telefonico.


Se non venivano rilevate frequenze, la radio a galena emetteva un vago ronzio invece di chiari ticchettii, ma poteva ripetere con accuratezza le frequenze ricevute.


Il passo successivo era semplicemente quello di invertire il processo.


La distanza non era più un problema, le frequenze erano veloci quanto la luce, o meglio dice, erano la luce stessa.


Anna ripeté il messaggio tre volte prima di spegnere l’interruttore.


Secondo quanto prestabilito, se Città d’Argento avesse ricevuto la trasmissione, avrebbe rimandato lo stesso identico messaggio. Se tutto questo fosse stato fatto nel modo convenzionale con le lettere, il tempo per inviare e rimandare indietro un messaggio avrebbe richiesto dai cinque ai sette giorni. Un giorno come minimo se si trattava di un messaggero volante.


Ma proprio quando Anna abbassò l’interruttore, una luce si illuminò sul ricevitore.


L’intero processo era durato soltanto pochi secondi!


La folla non poté fare a meno di agitarsi.


Ignaro di tutto, il bendato Barov ascoltò con attenzione prima di annotare lentamente il messaggio che aveva ricevuto.


Quando si tolse la benda e le cuffie, non ebbe il bisogno di chiedere il risultato: lo sguardo incredulo di tutti era sufficiente.


Sulla carta c’erano tre linee orizzontali e due punti!






<em>Aris</em>


<em> </em>


<a href="https://it.wikipedia.org/wiki/Coesore"><em>https://it.wikipedia.org/wiki/Coesore</em></a>


<a href="https://it.wikipedia.org/wiki/Radio_a_galena"><em>https://it.wikipedia.org/wiki/Radio_a_galena</em></a>


<em> </em>
                                


                                



