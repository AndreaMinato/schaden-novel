---
title: Capitolo 1358- La Prova del Creatore
pubDate: 2025-08-07T11:37:51.086Z
tags:
    - rtw
---


***


Aveva fatto un lungo sogno.


Nel sogno, era circondata da numerose persone vestite con abiti bianchi e maschere. Avevano la fronte madida di sudore ed erano impegnate a fare qualcosa.


Dalle loro espressioni serie e sgomente, sembrava che stessero affrontando un problema molto complicato.


<em>“Giusto, il mio corpo è gravemente ferito e sono sul punto di morire, è la mia mente che sta cercando di consolarmi?”</em>


Era perfettamente consapevole della sua situazione e sapeva che in casi normali, al personale medico sarebbe bastato uno sguardo per decidere di avvertire le pompe funebri piuttosto che sprecare fatica nel futile tentativo di salvarla.


Era certa che Roland fosse uno dei Creatori, ma sapeva anche che gli Dei non erano onnipotenti: altrimenti non avrebbero avuto bisogno degli Oracoli.


Aveva resistito fino all’ultimo, come aveva promesso, e se ne stava andando con la coscienza pulita.


La sensazione di essere in un sogno lucido era fantastica. Sentiva come se il suo corpo fosse immerso in una luce calda e tutto il dolore e le ferite parevano essere svanite senza lasciare tracce. Le voci delle persone che parlavano sembravano provenire da molto lontano e, insieme alla scena sfocata, la facevano sentire assonnata.


Lentamente, i frammenti delle memorie si ricomposero.


Il cielo grigio divenne una vasta distesa di candore senza ombre.


Dopo aver finito il loro lavoro, i dottori se ne andarono uno dopo l’altro. “Vide” lei stessa essere presa in braccio da un’infermiera e portata davanti ad un uomo e una donna. I due la baciarono, mostrando un’espressione sorridente.


Poi piano piano diventò grande.


Le immagini si susseguirono rapidamente... si rese conto che quelle erano le ultime memorie che la mente le avrebbe mostrato. Stranamente, queste scene, che dovevano essere soltanto dei vaghi frammenti che non riusciva a ricordare, erano ora estremamente nitide in questo sogno.


Vide la sua casa d’infanzia, vide il cortile dove appendevano le lenzuola... vide i suoi genitori.


Quindi era qui che un tempo aveva abitato.


Sdraiata nell’abbraccio dei suoi genitori, chiuse gli occhi soddisfatta.


Quando la sonnolenza aveva preso il sopravvento, udì dei sussurri traboccanti di amore.


“Secondo te... che nome dovremo dare alla bimba?”


“Potremmo chiamarla... Fei Yuhan.”


***






Dopo molto tempo, Fei Yuhan aprì lentamente gli occhi.


Vide il familiare soffitto dell’ospedale e rimase incantata per un bel po’ prima di reagire.


<em>“Un momento, sono... viva?”</em>


Provò a sentire il suo corpo e si accorse che i suoi arti rispondevano ai suoi pensieri. Inoltre, non c’era il minimo ritardo tra i suoi pensieri e i movimenti: era come se non si fosse mai ferita.


Sollevo sorpresa il braccio destro. Nonostante fosse interamente avvolto dalle bende, la sagoma era quella di un braccio intatto e funzionante. Si ricordava chiaramente che era stato ridotto a pezzetti, al punto che persino le ossa erano state frantumate. Usando i mezzi comuni, sarebbe stato impossibile guarire.


Le sfuggì una risata.


<em>“Lui... ce l’ha fatta davvero.”</em>


Che quando aveva fatto la promessa non si fosse reso conto di non avere l’età adatta per pronunciare frasi come: “Perché io sono il Creatore”?


“Oh... Maestra...” Proprio allora, sentì un mormorio vicino a sé.


Si voltò e si accorse che una giovane ragazza dai capelli bianchi era appoggiata sul letto: non era soltanto una giovane ragazza, era Zero, l’altro “Creatore del Mondo”, come l’aveva definita l’Oracolo. Usava le braccia come cuscino e sembrava dormire profondamente. Dalla sua espressione preoccupata, si notava che Zero era rimasta al suo fianco per tutto il periodo in cui era rimasta priva di sensi.


Fei Yuhan sorrise e scese dal letto silenziosamente. Poi ci fece sdraiare Zero e uscì dal reparto in punta di piedi.


E nella zona di riposo nel corridoio vide Roland e Valkries insieme ad alcuni altri marzialisti.


Non appena la videro, diversi di loro si precipitarono da lei e iniziarono a fare domande e chiedere della sua situazione. Lei invece si diresse a grandi passi verso Roland, lo prese per un braccio e disse: “Andiamo, è ora di passare alle cose serie.”


Roland percepì decine di sguardi addosso. “Ehm... cose serie?”


“Una persona sola che afferma di essere il Creatore del Mondo non è per niente convincente, ma con l’appoggio del marzialista genio l’effetto sarà diverso. Non era a questo che intendevi?” Rise. “Hai mantenuto la tua promessa, ora è giunto il mio turno.”


“In questo stato?” Chiese Roland sorpreso.


In quel momento Fei Yuhan aveva addosso la camicia per i pazienti ricoverati, le bende le arrivavano dalle caviglie fino al collo, lasciando esposta soltanto la testa. Sembrava uno gnocco.


Insieme a Roland, si avviarono verso la fine del corridoio. “Esatto, non è forse più convincente?”


***






Nella sala conferenze della casa di cura, i superiori di Città Prisma erano seduti in cerchio con espressioni complicate mentre ascoltavano attentamente il rapporto di Fei Yuhan.


“C’era una netta differenza tra il nemico e i Caduti al Male. Non soltanto possedeva una forza inimmaginabile, era anche praticamente invulnerabile, anche spingendo la mia Energia della Natura al limite. Secondo le sue parole, soltanto il Creatore di questo mondo e gli altri Oracoli hanno l’abilità per distruggere i loro nuclei.”


“I fatti ne sono una prova. Ho inflitto molti colpi all’astrolabio sulla sua testa, ma il nemico è rimasto completamente illeso. Se non fosse stato per il tempismo di Roland, temo che la situazione sarebbe stata irrimediabile. Il nemico si è presentato come Delta, uno degli emissari di Dio e ha affermato di provenire dall’Erosione. Se dovesse davvero essere uno dei colpevoli dietro alla distruzione di Città Prisma, allora possiamo dedurre che anche i suoi compagni abbiano dei poteri simili. È certo che in questo momento il nostro mondo si trovi in una situazione critica.”


Le sue parole fecero scoppiare delle accese discussioni nella sala.


I Caduti al Male non temevano le armi comuni e soltanto i marzialisti avevano l’abilità di ucciderli. Ma adesso era comparso persino un Oracolo invulnerabile all’Energia della Natura. Non significava forse che erano invincibili?


Se a parlare fosse stato un marzialista qualsiasi, avrebbero sicuramente attribuito il problema alla sua carenza di abilità, ma qui si trattava di Fei Yuhan.


Soltanto al pensiero di un nemico imbattibile, a chiunque sarebbero venuti i brividi.


Per non parlare del fatto che di “Oracoli” non ce n’era soltanto uno.


Dopo un momento di riflessione, Roccia fu il primo ad aprire bocca: “Sono contento che tu stia bene, e anche per il fatto che il Signor Roland stia dalla nostra parte. Anche dai dati raccolti sulla scena possiamo dedurre che il nemico possiede un potere che non siamo in grado di comprendere ed è riuscito a sconfiggere molti dei marzialisti presenti. Dopo aver raccolto varie testimonianze, possiamo affermare con certezza che è stato il Cacciatore Roland a sconfiggere i nemici provenienti dall’Erosione. Oltre a questo, è anche riuscito a salvarti da... dall’inimmaginabile stato in cui ti trovavi, di certo dispone di mezzi straordinari. Ma... riconoscerlo come un Creatore del Mondo basandoci solo sulle parole di un nemico non è forse un po’ troppo negligente?”


“Sono d’accordo. Dopotutto l’idea è troppo vaga. Se il mondo fosse stato veramente creato da queste persone, dove si trovavano prima della comparsa del mondo?”


“Tutto questo è assurdo! Il nostro mondo si è formato a seguito del Big Bang!”


“Considerando il fatto che si tratta di una valutazione della Signorina Fei Yuhan, sono disposto a crederci. Tutti abbiamo visto in che stato si trovava, e possiamo dire che è stata riportata in vita dalla morte. Nel giro di sole ventiquattro ore è riuscita a guarire completamente. Oltre a un Dio, chi riuscirebbe a fare una cosa simile?”


“Non dimenticarti che anche i nemici dall’Erosione si sono autodefiniti messaggeri di Dio! Se entrambi sono Dei, chi è che ha il verdetto finale?”


I funzionari superiori iniziarono un’animata discussione. Nonostante i loro meticolosi sforzi nel mantenere basso il tono di voce, tutti i presenti erano potenti marzialisti in grado di udire ogni conversazione. Gran parte di loro stava dando voce ai propri dubbi.


“Prima di tutto, temo che abbiate tutti frainteso una cosa.” Fei Yuhan interruppe le loro discussioni. “Non riconosco Roland come Creatore del Mondo per via della battaglia, ma perché già in precedenza avevo dei sospetti su di lui. Durante la battaglia ho potuto verificarli. Riguardo alle complesse procedure sul mio corpo, non c’è bisogno di dire più del necessario. Mi rendo conto che per adesso sembra tutto assurdo, ma sembra che abbiate trascurato una cosa. Il Creatore è proprio qua accanto a me. Se lui può darne prova, non giungeremo forse alla nostra conclusione?”


Roland non poté fare a meno di strofinarsi la fronte. Sapeva che sarebbe stato difficile convincerli e non aveva mai pianificato di rivelarlo alla Gilda. Ma erano ormai arrivati a questo punto, come avrebbe potuto non collaborare con Fei Yuhan che stava facendo del suo meglio per annunciare la sua identità?


“La Gilda ha dei nuclei dell’Energia della Natura dei Caduti al Male?” Roland volse lo sguardo verso Roccia il Difensore.


“La maggior parte dei nuclei sono stati portati via dai nemici nella caduta di Città Prisma, i rimanenti sono frutto delle cacce recenti.” Roccia annuì. “Adesso sono in mia custodia.”


“Per favore, portatemeli tutti.” Disse Roland lentamente. “È ora che il potere magico confinato ritorni a questo mondo.”






<em>Aris</em>
                                


                                



