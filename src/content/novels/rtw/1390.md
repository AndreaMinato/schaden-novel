---
title: Capitolo 1390: La Cosa Giusta Da Fare
pubDate: 2025-08-07T11:30:06.954Z
tags:
    - rtw
---


Le parole riportate nella lettera erano senza alcun dubbio scritte usando la lingua dei demoni, ma sembravano alterate come se qualcuno le avesse attentamente ricopiate.


Dopo averci dato un’occhiata, notò la sua peculiarità: che si trattasse delle parole o della struttura delle frasi, si trattava ovviamente di particolari ed antiquate espressioni che ad oggi non venivano di certo usate.


Hect Zod provò un senso di déjà-vu.


Dopo essersi concentrato, lo sconcerto lo assalì e lo colpì al cuore, facendolo tremare!


“Da dove arriva questa lettera?” Urlò il Signore del Cielo afferrando Marwayne. La sua rabbia gli impedì di mantenere il suo solito atteggiamento distaccato di fronte agli umani.


“Vattene, ora!” Gli urlò in faccia Hect Zod.


Marwayne non si preoccupò di pulirsi la saliva dal volto e si mise in salvo in mezzo alle altre persone.


Dannazione!


Sapeva di aver perso le staffe, ma non riusciva a controllarsi.


Le parole riportate provenivano ovviamente dal Signore degli Incubi, Valkries!


Nonostante la calligrafia fosse così pessima che per un attimo Hect Zod non riuscì a riconoscere a chi appartenesse, sapeva per certo che fosse sua dopo aver letto la lettera un paio di volte. Le parole e lo stile erano vecchi di qualche migliaio di anni, frasi usate normalmente da chi aveva ricevuto l’illuminazione. C'era anche un qualche cenno al modo in cui gli umani riportavano le notizie.


Il numero di ascendenti maggiori che erano sopravvissuti fino ad oggi alla Battaglia della Volontà Divina si poteva contare sulle dita di una mano, ed oltre al Signore della Notte che un tempo aveva studiato nella Scuola Nuvola per un certo periodo di tempo ed imparato la pronuncia della lingua umana, non c’era nessun altro.


<em>Valkries... è possibile che in un qualche modo tu abbia ripreso i sensi?</em>


<em>Ma come può essere possibile?</em>


<em>Sei stata intrappolata dentro il Regno della Mente per così tanti mesi!</em>


Se rendersene conto era impensabile, ancor di più lo era il contenuto della lettera...


<em>La Battaglia della Volontà Divina è solo una trappola che si ripete?</em>


Il Regno della Mente è la Terra Senzafondo che si trova all’estremità del crinale del continente?


La Divinità degli Dei non è sicura?


Quelle brevi frasette contenevano così tante informazioni: la cosa stupì Hect Zod. Aveva così tante domande per la testa ma non aveva alcuna risposta per nessuna di esse.


<em>Come aveva fatto Valkries a mantenere la sua coscienza in quel mare di ribollente potere magico?</em>


<em>Come aveva fatto a spedire il messaggio?</em>


<em>La lettera era davvero sua?</em>


<em>Dovrei riferire la cosa al Re?</em>


“Mio Signore, Signore del Cielo... la persona che state cercando, l’ho condotta qui...” Mentre Hect Zod era ancora immerso nei suoi pensieri, sentì la titubante voce di Marwayne dietro di lui.


Si voltò e fissò i due uomini freddamente. “Voglio sapere nel dettaglio come questa lettera sia arrivata a me. Dimmi tutto ciò che sai.”


15 minuti dopo.


Dopo aver ascoltato il dettagliato resoconto, si era reso conto che dall’uomo non avrebbe mai scoperto l’origine della lettera: i misteri in essa contenuta erano davvero passati dalle mani di un migrante a quelle di un nobile, ed il primo aveva solo intenzione di guadagnare un paio di ori reali facendo le veci del ‘messaggero’, totalmente all’oscuro dell’importanza della lettera. Anche se avesse insistito, non avrebbe scoperto nient’altro.


Mettendo da parte la questione sulla veridicità della lettera, usare un simile modo raffazzonato per inviarla, essendo di così grande importanza, significava che l’altra parte era davvero audace o che la persona che Valkries aveva incaricato non era umana?


“È tutto.” Hect Zod agitò la mano. “Non fare parola di questa lettera con nessun altro: se in futuro ne arriveranno delle altre, fate in modo che arrivino a me il più in fretta possibile. Capito?”


“Certo, certo, lo faremo sicuramente!” I due uomini si inchinarono immediatamente, ad indicare che non avrebbero disubbidito ai suoi ordini.


Dopo averli mandati via, il Signore del Cielo guardò verso nord e sprofondò nei suoi pensieri.


Inconsciamente, si lasciò andare in un sospiro di sollievo.


La pressione che aveva sentito sulle spalle fin dalla scomparsa del Signore degli Incubi si era in un qualche modo alleggerita di un po’.


Forse perché non si poteva ignorare l’influenza che lei aveva sulla loro razza...


Al di là della situazione, Hect Zod era incline a pensare che dietro la lettera ci fosse Valkries. Lo stile di scrittura era difficile da imitare ed anche se un umano avesse imparato la lingua dei demoni, sarebbe comunque stato impossibile fabbricare una simile lettera; riguardo al perché il Signore degli Incubi non l’avesse scritta di suo pugno, l’unica spiegazione era che si trovasse ancora intrappolata nel Mondo dei Sogni e potesse solo affidarsi ad un umano per spedire il messaggio.


Ed il motivo per cui avesse scelto proprio un umano non era difficile da comprendere.


Aveva compiuto il suo viaggio di sola andata per scoprire i segreti degli uomini, per inseguire la Pietra dell’Eredità che apparteneva loro; considerando la possibilità che alcune streghe potessero aver ottenuto l’abilità di interagire con il Regno della Mente, i pezzi iniziavano ad incastrarsi tra di loro.


Più Hect Zod ci rifletteva e più sentiva di aver ragione.


<em>Ma il problema più grande è... Che Valkries sia riuscita a convincere quella strega ed a far in modo che prendesse parte al suo piano, o magari era stata costretta dal nemico a scrivere la lettera?</em>


In tutta onestà, Hect Zod non credeva che il Signore degli Incubi si sarebbe piegata agli umani.


Ma il Regno della Mente era differente.


Vagare nel mare di magia senza riposarsi, venendo al contempo continuamente in contatto con altri, era davvero difficile mantenere la mente lucida in una situazione del genere. Se fosse stata ipnotizzata in questo caso, sarebbe stato difficile dire quale sarebbe stato il risultato.


La differenza tra le due situazioni era come il giorno e la notte.


Se fosse stata la seconda, nel peggiore dei casi Hect Zod sarebbe caduto nella loro trappola.


Ma se si fosse trattato della prima, non avrebbe significato che l’intera razza aveva scelto la strada sbagliata?


E chi li guidava non era Hect Zod ma il Re della razza...


Ed allora, perché il Signore degli Incubi aveva consegnato la lettera a lui e non al creatore della Divinità degli Dei?


Tremò involontariamente e bloccò il flusso dei suoi pensieri, sforzandosi di non porsi questa domanda.


Aprì una Porta della Distorsione e con un passo fu in alto nel cielo.


La barriera naturale del regno degli uomini, la “Catena Montuosa Invalicabile”, appariva come una contorta linea grigia sul bordo del continente.


Nel giro di una settimana, sarebbero nuovamente divampate le fiamme della guerra.


La Divinità degli Dei ai suoi piedi sembrava una fortezza possente che si muoveva tenacemente verso il campo di battaglia. Hect Zod non riusciva ad immaginare come avrebbero fatto gli uomini a resistere alla loro campagna di conquista delle loro terre nella situazione in cui i fucili e la pioggia di fuoco fossero stati resi inutili.


Questa guerra doveva essere un successo.


Ma Valkries credeva che la Divinità degli Dei non fosse sicura...


Anche se Hect Zod credeva all’ipotesi che la Volontà Divina fosse solo una farsa e quanto di più lontano dalla verità, difficilmente riusciva ad ignorare questo avvertimento.


Non era intenzionato a credere che il nemico potesse rappresentare un pericolo a questa possente e potente struttura di magia; ma dopo aver ripensato alle loro sconfitte passate, Hect Zod si rese conto che quelle erano avvenute perché le aveva ritenute ‘impossibili’.


Inoltre, l’avvertimento proveniva dal Signore degli Incubi...


Hect Zod credeva che anche se la lettera fosse stata una trappola, non gli avrebbe creato grossi problemi. Con la Divinità degli Dei ed il Disastro Silenzioso al fronte, tutto ciò che doveva fare era assicurare una rete di rifornimenti stabile nella retroguardia.


Da un lato nessun rischio mentre l’altro era zeppo di pericoli nascosti: la scelta era chiara.


Ma Hect Zod ci pensò ancora.


Voltò lo sguardo verso nord.


Secondo la lettera, la leggenda delle origini della magia, dove tutto ebbe inizio, era legata al Regno della Mente che si trovava al limite di dove lo sguardo poteva giungere.


Quando avesse trovato la Terra Senzafondo, avrebbe potuto immediatamente verificare la veridicità della lettera.


Il bordo del continente era il luogo principale per l’attacco dei demoni contro gli umani e che lui si trovasse qui non era nulla di strano.


E nel cercare la Terra Senzafondo, non sarebbe stato influenzato dalla Divinità degli Dei.


Anche se il Re gli avesse poi fatto delle domande, avrebbe comunque trovato qualche scusa.


O forse, sarebbe stata la cosa giusta da fare.






<em>Mithdran </em>
































                                


                                



