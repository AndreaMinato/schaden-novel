---
title: Capitolo 1396: Disastro Silenzioso
pubDate: 2025-08-07T11:30:06.955Z
tags:
    - rtw
---


L’attacco dei demoni fu completamente respinto.


Nonostante l’incredibile stazza del Pilatro nero, la complessa struttura interna non era in grado di mantenere un numero infinito di piccoli Demoni Ragno. Inoltre, le forze d’assalto erano equipaggiate con un set completo di armi, con oltre 20 mitragliatrici generiche: la pioggia di proiettili, prodotta a una così corta distanza, sembrava impenetrabile.


Sotto il fuoco di sbarramento, le persone radunate al punto di ritirata superarono velocemente le 300 unità, quasi la totalità delle forze d’assalto. A seguito dell’evacuazione, in pochi erano rimasti feriti. Dopo essersi sparpagliati a causa dell’enorme Pilastro di Pietra, atterrata proprio nel mezzo della formazione, i soldati distanti dal sentiero montuoso erano indubbiamente più sotto pressione: anche tralasciando la minaccia dei Demoni Ragno, rischiavano infatti di essere colpiti dal pericoloso fuoco amico. Potevano solamente restare abbassati e correre lungo i fianchi, continuando ad attaccare i nemici.


Per loro fortuna, la diffusione di munizioni traccianti aveva aumentato così tanto l’efficienza della repressione e della precisione della squadra dei mitraglieri che era diventata di gran lunga migliore rispetto a prima. Con l’assistenza delle fiamme delle munizioni traccianti, gli artiglieri erano in grado di scegliere accuratamente il loro bersaglio, non come accadeva in passato, quando le pallottole deviavano fuori dal campo di battaglia senza che loro se ne accorgessero.


Tuttavia, il punto cruciale della battaglia fu indubbiamente l’avvertimento tempestivo di Fulmine: se avessero continuato a sparare quando il Pilastro di Pietra aveva colpito, il numero dei morti e dei feriti non si sarebbe fermato lì.


Perciò, quando Fulmine discese leggiadramente, ricevette un caloroso applauso unanime dalla folla.


L’espressione tesa della Strega, però, non si rilassò affatto. “Dove si trova il comandante?”


“Sono il responsabile di questa operazione, Artiglio di Gatto.” L’uomo si avvicinò e si inchinò verso la giovane. “È grazie a te se le persone qui presenti sono sopravvissute.”


“Dovete riorganizzarvi ed evacuare immediatamente.” Disse velocemente Fulmine, “Il Pilastro di Pietra Nera che ha distrutto il falso bersaglio contiene Demoni Ragno e si stanno dirigendo qui. Un’altra cosa: ci sono ancora diverse installazioni missilistiche sull’Isola Volante, quindi il nemico può sparare un’altra colonna da un momento all’altro!”


Sentendo questa informazione, Artiglio di Gatto provò un tuffo al cuore per lo spavento.


Avevano già portato a termine la missione di bombardamento del nemico e, secondo il piano, la loro prossima mossa sarebbe stata ripiegare ed evacuare, ma adesso la strategia di ritirata sarebbe dovuta cambiare completamente. Inizialmente, Artiglio di Gatto aveva pensato di ripulire la zona dai restanti nemici prima di portare tutti i suoi commilitoni, vivi o morti che fossero, fuori dalla Catena Montuosa Invalicabile. Tuttavia, la situazione si era rivelata assai peggiore di quanto avesse anticipato.


Le due postazioni designate non erano distanti tra loro e erano anche collegate da un sentiero che correva lungo il fianco della montagna. Se il rapporto di Fulmine era accurato, più a lungo fossero rimasti sulla montagna maggiore era la probabilità di incontrare i Demoni Ragno a metà strada.


Gli stretti sentieri montani non assomigliavano per niente ai terreni livellati dalle Streghe: lo spazio era a malapena sufficiente per far passare due file di soldati; inoltre dovevano tenere in conto anche la neve e la pendenza, che impedivano di creare un perimetro difensivo efficiente. Due erano le alternative: far scendere immediatamente dalla montagna le truppe, indipendentemente dal loro numero, e occupare il raccordo sul versante prima che arrivassero i Demoni Ragno, oppure chiamare i rinforzi per intercettare il nemico.


Il vero problema erano le “diverse installazioni missilistiche”, come aveva evidenziato Fulmine: se la posizione dei rinforzi fosse stata scoperta, le truppe sarebbero state considerate un obiettivo importante e avrebbero subito un ulteriore bombardamento. Dopotutto, le truppe di rinforzo erano formate da oltre 800 persone, quasi come un’unità militare principale. Per questo motivo, il metodo migliore sarebbe stato informare i rinforzi di mantenere la posizione, mentre loro avrebbero cercato di fronteggiare il nemico con le proprie forze.


Per quanto questa logica avesse un senso, prendere una tale decisione non era per niente facile.


La posizione di 23 uomini era ancora sconosciuta: che fossero feriti, impossibilitati a muoversi oppure in attesa di un’opportunità dietro i Pilastri di Pietra, sarebbero stati lasciati al loro destino, se le truppe avessero ripiegato.


Inoltre, non c’era traccia di Jop…


Per un istante, Artiglio di Gatto si sentì disorientato.


“Capitano!” lo chiamò una voce al suo fianco.


Riprese subito il controllo di sé. “<em>Sì, io sono il responsabile di queste truppe”</em>. Ciononostante, doveva considerare la buona riuscita della missione: allontanare quanti più soldati del Primo Esercito dalla Catena Montuosa Invalicabile.


“Contattate la squadra, informate i rinforzi di mantenere nascosta la loro posizione.” Artiglio di Gatto diede l’ordine, digrignando i denti. “Voialtri, pronti ad abbandonare la posizione: ci raduneremo al raccordo sul versante della montagna!”


Soffiò nel corno appena estratto, dando così il segnale di ritirata.


Sotto il suo comando, le truppe degli acciarini, nel ruolo di difensori, si divisero per proteggere i soldati sparpagliati che stavano scendendo dalla montagna, fino a quando non rimase più nessuno.


“Signorina Fulmine, avrei una richiesta” dopo aver dato l’ordine, Artiglio di Gatto guardò la ragazza. “Riguarda i soldati che al momento non sono in grado di raggiungerci qui...”


“Non preoccuparti, lascia fare a me”. Dalla sua espressione scura, Fulmine aveva già capito cosa intendesse.


“Li affido a te!” Artiglio di Gatto si inchinò nuovamente, prima di organizzare la squadra d’artiglieria e condurla giù, verso il successivo punto di ritrovo.






***






<em>“È questo il risultato di cui vai così fiero?”</em>


Disastro Silenzioso inclinò la testa, guardando Maschera. Anche se l’altro non aveva parlato, a Nassaupelle sembrò quasi di sentire le sue parole di scherno e le sue risate.


La resistenza di quegli esseri inferiori era molto più forte di quanto si fosse immaginato: anche dopo aver accorciato le distanze tra loro, i Demoni Simbionti “Sterminatore” non erano riusciti a disfarsi di loro. La situazione era diventata così imbarazzante, dal momento che Maschera aveva dichiarato che la sua conoscenza era suprema.


Nassaupelle, chiamando “Sterminatore” i nuovi Demoni Simbionti, voleva dimostrare che la loro mera esistenza era sufficiente per sopraffare la potenza dei forconi fiammanti, dei quadrelli infuocati e della pioggia ardente degli umani. Tuttavia, non solo gli umani avevano respinto con successo la prima ondata dei “Sterminatore”, ma erano anche riusciti a formare un perimetro difensivo sul versante della montagna<strong>,</strong> pronti a combattere la seconda ondata.


Per Nassaupelle, era un risultato dal sapore davvero amaro!


Sapeva che i demoni da lui creati erano più forti dei Demoni Originari non solo in termini di attacco e di difesa, ma anche perché non erano vincolati dalla Nebbia Rossa. Inoltre, avevano sprezzo della vita e non si sarebbero mai stancati fino al completo consumo del loro potere magico. Secondo lui, questi demoni erano da considerare delle perfette macchine da guerra. Se fossero stati inventati qualche centinaio di anni prima, Nassaupelle era convinto che l’Unione non avrebbe mai avuto scampo: tralasciando le Pianure Fertili, anche le isole a sud della Terra dell’Alba sarebbero state di facile conquista!


Ciononostante, durante la loro prima battaglia, gli “Sterminatore” avevano combattuto solamente un po’ meglio dei Demoni Originari: come poteva non dargli fastidio?


“Abbiamo molti Demoni Simbionti sulla Divinità degli Dei. Voglio vedere per quanto ancora potrà resistere questa feccia!” Il Gran Signore Maschera innalzò nuovamente il Nucleo Magico tra sue mani.


Disastro Silenzioso, però, lo fermò afferrandolo.


“Vuoi forse dirmi che il potere magico è limitato?” disse Nassaupelle con risentimento. Più che l’incapacità di comprendere la razionalità e la ragione, odiava davvero coloro che, facendo uso della forza, “interferivano” nei suoi piani. Sapeva che sia il Sanguinoso Conquistatore sia il Signore del Cielo erano così, ma non si sarebbe mai immaginato che anche Disastro Silenzioso rientrasse in questo gruppo.


Come risultato del forte potere magico proveniente dall’obelisco potenziato, i perfezionati Demoni Simbionti “dotati di lancia” erano in grado di lanciare pesi sorprendenti. Ogni tiro necessitava di un’enorme quantitativo di potere magico, perciò lanciare continuamente in un breve lasso di tempo avrebbe influito sul volo della Divinità degli Dei. A parte ciò, l’enorme consumo avrebbe sostanzialmente deteriorato la miniera di Pietre Divine sotto l’obelisco, diminuendo così la durata della vita della Divinità degli Dei.


“Non risolleveremmo il morale a questi esseri inferiori, se non li eliminassimo? Non dimenticarti della feccia che Hect Zod ha portato quassù. Anche loro stanno osservando l’andamento della battaglia. Per il bene della razza, dobbiamo annientarli tutti, ad ogni costo!”


“Permettimi” Disastro Silenzioso replicò brevemente.


Maschera rimase stupito dalla propensione di Disastro Silenzioso a combattere. “Hai intenzione di lanciarti con le lance? Ho fatto diverse prove: quando quella cosa cade al suolo, la sua forza è sufficiente a schiacciare tutti gli esseri viventi al suo interno. Anche dopo aver avvolto gli esemplari vivi, è estremamente difficile che sopravvivano; solo alcuni Demoni Simbionti sono capaci di resistere all’enorme impatto.”


“Ma non hai ancora provato con me, no?” Disastro Silenzioso camminò senza voltarsi verso la stele che stava accumulando potere magico.


“Hect Zod non è qui. Se succedesse qualcosa, non potrei salvarti!”


Disastro Silenzioso fece un gesto con la mano, come se non avesse preso sul serio l’avvertimento.


Maschera non poté far altro che attivare il nucleo magico, mentre ordinava al Demone Simbionte dotato di lancia di aprire il suo guscio esteriore.


Proprio mentre Disastro Silenzioso stava entrando nella stele, Maschera lo richiamò.


“Hey, non morire.”


Disastro Silenzioso alzò un braccio, rivelando un pezzo di stoffa bianco: assomigliava all’angolo di una tunica.


Maschera si accigliò: tra la loro razza, erano pochi coloro che enfatizzavano gli oggetti decorativi, ma la sottile stoffa bianca gli ricordava l’usuale tenuta di Valkries nella Santa Sede del Dominio.


“Non morirò fino a quando tutti gli umani non moriranno.” Rispose, prima di scomparire dentro la stele.










<em>Leaxis</em>
                                


                                



