---
title: Capitolo 1398- La Sanguinosa Battaglia Sulle Montagne (Parte II)
pubDate: 2025-08-07T11:37:51.090Z
tags:
    - rtw
---


“Capitano, stanno salendo!”


“Sparate solo quando sono vicini: non abbiamo così tanti proiettili da sprecare come la squadra dei mitraglieri!”


Artiglio di Gatto, dopo aver trovato una posizione sopraelevata adeguata, alzò il suo fucile Van’er. Attendendo i nemici, continuò a controllare la posizione dell’Isola Volante: non sapeva se avesse le traveggole, ma gli era sembrato che stesse prendendo quota. All’inizio, riusciva a malapena a scorgerne i bordi, ma ora riusciva a vedere solamente il fondo roccioso.


Solo una cosa era certa: l’Isola Volante aveva sfruttato questo lasso di tempo per avvicinarsi alla Catena Montuosa Invalicabile e la sua imponente ombra aveva coperto una parte delle montagne. Pensando alla possibilità di doverci combattere sotto, Artiglio di Gatto si sentì soffocare, come se una pesante pietra gli stesse schiacciando la schiena.


<em>“Dobbiamo sbarazzarci di questi dannati demoni e abbandonare la montagna prima che l’Isola Volante arrivi.”</em>


Condividendo probabilmente i suoi stessi pensieri, non appena i Demoni Ragno entrarono nel raggio di 500 metri, la squadra dei mitraglieri si scatenò: le canne scagliavano lingue di fuoco in direzione degli obbiettivi in discesa.


In quel momento, la valle si animò.


Artiglio di Gatto premette il grilletto quando i nemici raggiunsero il segnale posto a 150 metri, la distanza dove si sentiva più sicuro di sé.


“Fuoco!”


In un istante, le canne delle pistole avevano sollevato un turbinio di neve.


Nessuno di loro era un cecchino di professione, ma la maggior parte aveva modificato la propria arma sotto l’influenza di Van’er: in modalità semi-automatica, il fucile Van’er poteva sprigionare una pioggia di metallo non inferiore a quella della squadra dei mitraglieri, almeno fino a quando non si inceppava.


In un confronto contro i piccoli e resistenti Demoni Ragno, possedere una potenza di fuoco concentrata assumeva tutt’altro valore. Se fossero state le truppe ordinarie del Primo Esercito, equipaggiate con le armi di base, avrebbero trovato difficoltà a fermare una tale quantità di impavidi Demoni Ragno.


Una luce nera comparì all’improvviso dalla foresta, come un’enorme onda che penetrò istantaneamente tutti.


Così come era apparsa, scomparve: l’intero processo era durato meno di un secondo. Se non fosse stato per il fatto che i commilitoni al suo fianco stessero tremando, Artiglio di Gatto avrebbe pensato che avesse avuto un’allucinazione.


“Avete… lo avete visto?”


“Sembrava un’onda nera?”


Artiglio di Gatto toccò il suo stesso corpo, ma non sentì nulla di diverso; dalla persistente raffica di spari, nemmeno la linea difensiva aveva subito danni.


“Probabilmente è arrivata da quello strano Pilastro di Pietra”. Disse un commilitone, inserendo un nuovo caricatore, “Queste cose sono molto strane: l’esterno è chiaramente composto di roccia, ma al loro interno ci sono carne e sangue.”


Artiglio di Gatto smise di ascoltarlo. Rispetto all’innocua luce nera, uccidere i Demoni Ragno in avvicinamento aveva la massima priorità. Ciononostante, notò velocemente che la distesa di neve davanti a lui si era scurita, come se il sole fosse stato oscurato.


<em>Dannazione, che l’Isola Volante sia già entrata nella regione montuosa?</em>


Alzò la testa e rimase sconcertato da quello che vide: la fortezza si trovava ancora al suo posto, ma il cielo era cambiato.


Il cielo, prima luminoso e limpido, era ora diventato scuro e opprimente, mentre spiragli dorati di luce tagliavano le nuvole nere, come se si stessero accumulando. La velocità di questo cambio repentino superava di gran lunga qualsiasi fenomeno meteorologico, facendo nascere in lui un estremo senso di disagio.


Tutti si accorsero del cambiamento avvenuto sopra le loro teste.


<em>In un breve lasso di tempo di 10 secondi, le nuvole nere si erano riunite, bloccando completamente il sole; decine di migliaia di luci continuarono ad ammassarsi e a svilupparsi leggermente in potenza.</em>


<em>Perché mi sembra di aver già visto questa scena prima d’ora…</em>


Artiglio di Gatto estrasse all’improvviso la tromba militare, ma, un attimo prima che potesse suonarla, innumerevoli fulmini scesero dalle nuvole in un raggio circolare e continuarono ad espandersi, cadendo istantaneamente proprio sopra il perimetro difensivo delle forze d’assalto!


Gli spari incessanti si fermarono di colpo.






…






“Quello… è il Sigillo della Volontà Divina?” disse sconcertata Wendy sul Gabbiano.


“Anche se non si trattasse del Sigillo, temo che possa essere un tipo di pietra magica che ci assomiglia,” rispose Andrea con espressione seria. “Fulmine, tutto bene?”


“Sto bene.” Si sentì la sua voce attraverso il Sigillo dell’Ascolto. “Il nemico dovrebbe essersi accorto della mia presenza.”


“Resta lì: questa non è più la tua battaglia.” L’avvisò Andrea. L’onda nera che era emersa aveva come chiaro obbiettivo Fulmine: era una visione estremamente familiare per quelle Streghe che avevano partecipato all’assalto di Taqila. Quella era l’abilità speciale del Cacciatore Magico.


L’emissione a larga scala del potere del Cacciatore Magico era definitivamente un tormento per Fulmine, i cui poteri erano basati sull’agilità: una volta colpita, sarebbe rimasta intrappolata per il cambiamento della velocità e per l’inerzia. Il nemico aveva sicuramente considerato di troncare la sua abilità, facendola precipitare come una pietra prima di attaccarla.


Sfortunatamente per i nemici, Fulmine aveva ascoltato l’avvertimento di Wendy e non aveva caricato impulsivamente. Questa scelta le aveva permesso di sfuggire all’onda nera con le sue rimanenti energie.


“Manda Maggie ad informare i rinforzi che le forze d’assalto potrebbero essere nei guai.” Andrea guardò Sylvie. “Hai localizzato l’obiettivo?”


Sylvie prese un profondo respiro. “Sta già caricando lungo il pendio a velocità molto elevata. Non ho percepito nessun Occhio Demoniaco nei dintorni per il momento, ma non penso che abbiamo attirato la sua attenzione. Tuttavia, la linea difensiva è stata colpita dal fulmine: temo che non siano più in grado di bloccare i Demoni Ragno.”


Questo significava che i soldati erano quasi nell’area d’azione degli aghi rocciosi delle Creature Mostruose, ma era troppo occupata per prenderla in considerazione.


Non appena Andrea era riuscita a localizzare il Cacciatore Magico, un’azione difficile nonostante le istruzioni di Sylvie e l’uso del mirino, sentì il suo cuore sprofondare. Era così veloce, ma così veloce che la sua figura sembrava stesse tremolando in maniera irregolare! Se avesse avuto i riflessi meno pronti, avrebbe perso le sue tracce. Dovevano essere estremamente vicini se volevano avere una chance per sparargli; altrimenti, il nemico in volo sarebbe riuscito ad evitare le pallottole, anche se Andrea avesse usato la sua abilità.


C’era un’altra cosa che aveva attirato la sua attenzione: durante la battaglia del Primo Esercito, il Cacciatore Magico, completamente corazzato, non aveva alcuna barriera blu intorno a lui. La semplice velocità non poteva spiegare tutto ciò.


Durante la sua osservazione, le nuvole nere non si erano ancora dissipate; la luce dorata confluì una seconda volta e ridiscese…


Il nemico aveva sprigionato una seconda Volontà Divina!


Questo avvenimento confermò l’avvertimento di Sylvie: il Cacciatore Magico possedeva un’inimmaginabile capacità magica.


Non avevano tempo per indugiare!


Andrea, mettendo a tacere i dubbi nel suo cuore, urlò a Wendy, “Dobbiamo scendere, dobbiamo tendergli un’imboscata come quella contro Hect Zod. Finché riusciamo a diminuire la distanza, posso assicurarti che il nemico non avrà alcuna possibilità di scampo!”


“Quanto vicino?”


“Più vicino è, meglio è: basta non essere nell’area d’azione del Cacciatore Magico!”


“Sembra complicato…” Wendy sospirò. “Non sarebbe un problema se Sua Altezza Tilly fosse il pilota, ma alla cabina di commando c’è la signorina Shavi al momento. Non solo devo controllare la forza del vento da direzioni diverse, ma devo anche tenere d’occhio il nemico: non è facile…”


“Stai forse dicendo che è impossibile?” il cuore di Andrea tremò leggermente.


“Non è impossibile, ma mi richiede la massima concentrazione e uno sforzo totale…” Wendy chiuse gli occhi, poi parlò lentamente, “Beh, immagino che, anche se sono vecchia, farlo una volta ogni tanto non dovrebbe essere troppo estenuante.”


Andrea era stupita, ma poi gli angoli della sua bocca si sollevarono.


Le tornò alla mente l’osservazione di Fulmine: anche se tutti consideravano Wendy un’amabile Strega Superiore, sotto l’aspetto dolce e gentile, batteva un cuore fermo e determinato.






Se non fosse stato così, non avrebbe mai usato il suo potere per distruggere la Pietra Divina della Vendetta davanti a Cara e per salvare Usignolo.


“Shavi, abbassa la barra di comando!” urlò Andrea, “Attacchiamo!”










<em>Leaxis</em>
                                


                                



