---
title: Capitolo 1401: La Terra Senza Fondo
pubDate: 2025-08-07T11:30:06.955Z
tags:
    - rtw
---


Quasi certamente... era soltanto una farsa.


Hect Zod fluttuava a mezz’aria, supervisionando il mare del nord.


Per alcuni giorni, aveva cercato lungo centinaia di metri di linea costiera, inclusi entrambi i lati della cresta del continente e le montagne che c’erano nei dintorni.


La lettera non spiegava molto, perciò aveva controllato in ogni angolo, in ogni fessura e in qualunque posto immaginabile per non lasciarsi sfuggire la fantomatica Terra Senza Fondo. Si era fermato soltanto dopo aver raggiunto il Cielo di Nuvole collegato alla Regione Pietranera. Ma ciononostante, non era riuscito ad individuare la remota “Isola dell’Aldilà” menzionata nella lettera.


Sul mare non c’erano ostacoli e stando in aria poteva vedere con lo sguardo tutto quello che c’era nell’arco di mille miglia. Se davvero fosse esistita questa isola speciale, chiunque l’avrebbe notata quando avevano marciato dalla Regione Pietranera alla Terra dell’Alba. Era impossibile che non riuscisse a trovarla.


Hect Zod strinse i pugni con rabbia.


<em>“Dannati umani, come avete osato imbrogliare me, il Gran Signore del Cielo?! Ancora più imperdonabile è il fatto che avete usato il nome di Valkries!”</em>


Era impossibile che il Gran Signore degli Incubi tradisse la sua razza, tradire era una cosa che soltanto gli umani facevano; era più probabile che le avessero invece estratto i ricordi. Non sapeva se le streghe potessero esercitare un potere simile, ma considerando ciò che era accaduto a Valkries, era un’ipotesi plausibile.


Gli ribollì la rabbia in petto.


Aprì subito la Porta della Distorsione e fece un passo sull’oceano.


“Ma quale Terra Senza Fondo, il Regno delle Menti dovrebbe trovarsi qui? Non sono altro che sciocchezze!”


Hect Zod ruggì rabbioso con lo sguardo fisso sull’oceano sconfinato, come per sfogare il risentimento che si era accumulato nel suo cuore.


“Come può una terra che appartiene alle divinità esistere in un luogo mediocre come questo, me ne sarei dovuto accorgere fin da subito!”


“Non sarebbe stato meglio se avessi attivato la Divinità degli Dei e spazzato via tutti gli umani...? Perché ho voluto correre il rischio di infiltrarmi nel Regno delle Menti? Eppure adesso, io, un Gran Signore, sono diventato un oggetto per i capricci degli umani... e per colpa loro il Re sospetta di me. Sono stato davvero uno sciocco!”


“Avrò la mia vendetta, io...!”


Improvvisamente il Gran Signore del Cielo si interruppe e trasalì.


Soltanto un attimo fa, si trovava sopra alla chiara e riflettente superficie dell’oceano, ma adesso era diventato tutto nebuloso e non si vedeva bene. Senza che se ne accorgesse, una vasta distesa di nebbia bianca gli era calata intorno e la visuale si era ridotta enormemente.


<em>“Sono entrato nella nebbia?”</em>


<em>“No... anche se questa è una coltre di nebbia, dovrei averla percepita.”</em>


Tornò indietro di qualche passo e l’oceano divenne nuovamente limpido. Girò la testa, ma vide soltanto un tranquillo oceano.


La rabbia che aveva dentro svanì senza lasciare tracce.


Al suo posto, un freddo brivido prese il posto delle emozioni nel suo cuore.


Non era lontano dalla Terra dell’Alba o dalla Regione Pietranera, eppure nelle centinaia di anni passati nessuno si era accorto di questo strano fenomeno?


Esitò per un istante, poi attivò la sua abilità ed entrò in quella zona particolare.


Ma stavolta si mosse con molta più cautela.


Dopo aver attraversato il confine, venne avvolto da una nebbia umida e densa.


Scese di quota e avanzò lentamente. Nel frattempo, alzò la sua vigilanza al massimo. Non molto tempo dopo, di fronte a lui comparve una figura vaga.


Era un’isola, e dalla sagoma, non era affatto piccola.


Volò fino al bordo dell’isola e atterrò su della vera erba.


<em>“Questo è... il posto che ha menzionato Valkries?”</em>


Tentò di esaminare i dintorni, ma oltre alla nebbia non si vedeva nient’altro.


Valutò la situazione e decise di investigare a piedi. Non molto tempo fa aveva sostituito la bombola di Nebbia Rossa con una nuova. Nel Cielo di Nuvole c’era la linea di rifornimento dei demoni, mentre nel collegamento tra la Terra dell’Alba e la Regione Pietranera c’erano due avamposti di sentinelle. Con la sua abilità, le probabilità di incidenti era estremamente bassa.


Dopo poche centinaia di passi, il paesaggio iniziò a cambiare gradualmente. Tra l’erba comparvero delle tavole di pietra che continuavano ad aumentare man mano che avanzava. Erano chiaramente delle strutture artificiali, perciò quest’isola non era affatto disabitata o un’area inaccessibile. Ispezionò alcune delle tavole di pietra e si rese conto che le iscrizioni erano diverse da tutti i linguaggi che conosceva.


“Salve.” Improvvisamente udì una voce.


Tutti i peli che aveva sul corpo gli si rizzarono all’improvviso! Senza neanche pensarci, evocò la Porta della Distorsione e balzò in aria pronto a contrattaccare.


Ma il proprietario della voce non lo attaccò di spalle.


Era un demone proprio come lui.


Dall’aspetto doveva essere come minimo un’Ascendente Superiore. Tutta la rozzezza dei Demoni Originari e dei Demoni Inferiori erano state spazzate via dal suo corpo e il suo grado di evoluzione era estremamente alto. Al punto che era possibile distinguere chiaramente anche le le sue dita e i suoi capelli. Indossava abiti di cotone bianco e camminava scalza con le mani dietro alla schiena. Il suo modo di parlare e il suo aspetto erano amabili e mancavano completamente dell’imponente presenza di un demone di alto rango.


“Porto il nome di Gran Signore del Cielo. Tu chi sei? Quando sei arrivata su quest’isola?” Hect Zod faceva le sue domande mantenendo una certa distanza. “Anche qui ci sono riserve di Nebbia Rossa?”


“Porto solamente il titolo di Guardiana.” Chinò la testa e sorrise. “Per quanto tempo sono qui... ne è passato così tanto che non me lo ricordo più.”


“Guardiana?” Hect Zod frugò nei ricordi ma non trovò alcuna Ascendente Superiore con quel nome. Riguardo al dimenticare per via dello scorrere di tanto tempo, gli sembrava una cosa totalmente senza senso. Nella Prima Battaglia della Volontà Divina, i demoni non erano arrivati a mettere piede nemmeno nelle aree più a nord della Terra dell’Alba, perciò come era possibile che un singolo individuo fosse sopravvissuto su quest’isola nascosta per così tanto tempo?


“Esatto, io non sono un individuo della tua specie. Non sono io a decidere com’è il mio aspetto, ma tu.” La Guardiana parlò con lentamente. “Lo so che è difficile da capire, ma è la verità.”


<em>“Se non è una di noi, potrebbe essere una nemica.” </em>Un’altra cosa che Hect Zod aveva notato, e che confermava quello che aveva detto, era che lei non indossava né elmi né qualcosa che assomigliasse ad un apparecchio per la respirazione.


La circospezione del Gran Signore del Cielo aumentò.


“Qui siamo nella Terra Senza Fondo? Dove si trova il Regno delle Menti?”


La Guardiana scosse la testa. “Questo è soltanto un ponte, vi si può accedere solamente con una chiave.”


“Che chiave?”


La Guardiana fece una pausa, come se stesse pensando ad una risposta. “... in termini usati dalla vostra specie, è un’“eredità” completa.”


Quando i frammenti dell’eredità formano un’eredità integra, la via verso l’Origine della Magia comparirà. Era la stessa Rivelazione tramandata dalla sua specie! Le sue emozioni si rimescolarono. Aveva notato che la Guardiana parlava per enigmi, come per differenziarsi dagli altri individui; su questo era praticamente uguale a Maschera.


Che sia un ponte o una via, erano praticamente la stessa cosa! Hect Zod sentì che la sua mente stava vorticando come mai prima d’ora. “Puoi portarmi a vedere... il ponte?”


La Guardiana esitò per un momento, poi si girò a guardare verso nord. “Posso farlo, ma dobbiamo fare in fretta. Non c’è più molto tempo...”


Dopo averla seguita per un minuto, un’enorme dolina comparve dinanzi a Hect Zod.


“Questo... sarebbe il ponte?” Era esterrefatto.


“Si, ma non tutti possono usarlo. Tu non possiedi la chiave, per questo non puoi vedere la sua esistenza.”


Ma quale ponte o via, neanche le venerate parole della sua razza la descrivevano meglio...


Era chiaramente una grande dolina!


Si ricordò delle voci che giravano sulla Terra Senza Fondo, erano parecchio azzeccate.


Quindi il Regno delle Menti si trovava in fondo a questo pozzo?


Non aveva il minimo interesse di saltarci dentro per investigare. Il nome parlava da sé, era senza fondo. E chissà se sarebbe riuscito a volare una volta saltato dentro.


Ma ciò non significava che la sua investigazione fosse terminata.


Tirò fuori dall’elmo una Pietra dai Cinque Colori.


Secondo le ricerche della Civiltà Sotterranea, la Pietra Magica dai Cinque Colori poteva riflettere il legame del potere magico dei Risvegliati con l’Origine della Magia. Se la Terra Senza Fondo fosse davvero il luogo da dove provenivano e dove alla fine tornavano tutti gli esseri viventi, era impossibile che non stesse accadendo niente.


Hect Zod trattenne il respiro e sollevò la Pietra Magica fino all’occhio.


Vide la colonna di luce più brillante che avesse mai visto in vita sua!


No... più precisamente, c’erano infiniti raggi di luce!


Provenivano da ogni direzione e finivano per convergere davanti a lui. Sembravano un “albero di luce” che si disperdeva nei cieli. Le luci perfettamente proporzionate e sparpagliate si diffondevano in tutto il mondo formando corone e rami d’albero. Mentre dall’altro lato c’era il tronco fatto dai raggi che convergevano in una colonna di luce che finiva direttamente nella Terra Senza Fondo. Per via dell’eccessiva luminosità, queste luci sembravano infinitamente bianche ed erano impossibili da guardare direttamente!


Nonostante non avesse la minima idea sul cosa potesse essere questa colonna di luce, percepì un genuino shock nel profondo del suo cuore.


La scena che gli si parava davanti andava oltre ogni sua immaginazione!






<em>Aris</em>
                                


                                



