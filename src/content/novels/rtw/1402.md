---
title: Capitolo 1402- Culla
pubDate: 2025-08-07T11:37:51.090Z
tags:
    - rtw
---


Tutto quello che c’era scritto nella lettera era vero!


Valkries aveva ragione...


In fondo a questa dolina c’era l’Origine della Magia che i demoni cercavano!


Un’esplosione di emozioni complesse si diffuse nella coscienza di Hect Zod, lasciandolo un po’ perplesso.


Se alcune delle cose scritte nella lettera erano vere, significava quindi che c’erano altre cose che erano false.


Come ad esempio, la promozione delle razze.


Nella Rivelazione, l’Origine della Magia era qualcosa di superiore e distante. Era un territorio che apparteneva alle divinità. Da qualunque punto la si guardasse, sembrava che essa fosse un tutt’uno con la Luna di Sangue. Le razze che non riuscivano ad ottenere tutti i frammenti dell’eredità non avevano il diritto di raggiungere la Terra Divina. Per i demoni, il cielo era una presenza sacrosanta, perciò, alla città galleggiante era stato dato il nome di “Divinità degli Dei”.


Eppure adesso, l’Origine della Magia non gli sembrava più qualcosa di così straordinario. Si trovava su un’isola che aveva il potere di nascondersi ed era alla stessa altezza di tutte le altre razze, se non addirittura più in basso.


Al tempo stesso, arrivare fin qui non gli aveva portato chissà quali benefici. Hect Zod non percepiva alcun aumento del potere magico, ne’ poteva sentire cambiamenti nel suo corpo. Se non si possedeva la Pietra Magica dai Cinque Colori, l’Origine della Magia sarebbe parsa come un semplice pozzo profondo, totalmente indegno di essere descritto come sacro e potente.


E riguardo alla cosiddetta promozione che sarebbe spettata alla razza che scendeva in quella fossa?


Anche se fosse stato tutto una farsa, potevano almeno sforzarsi di farlo sembrare un po’ di più spettacolare?


Se fosse veramente come aveva detto Valkries, l’impegno che la sua razza aveva mostrato in queste migliaia di anni non sarebbe stato altro che una barzelletta...


“... Gran Signore del Cielo?”


La voce della Guardiana interruppe il suo treno di pensieri.


Esatto, c’era una guardiana che si era autoproclamata tale che aveva vissuto lì per chissà quanti anni, ed era capace di travestirsi da demone di alto rango. Da come si comportava, doveva di certo sapere qualcosa sulla Battaglia della Volontà Divina!


Se la battaglia per i frammenti di eredità non fosse altro che un ciclo infinito, sicuramente doveva aver assistito diverse razze ottenere le “chiavi dell’eredità”.


Forse sapeva anche altro... dopotutto, tutte le voci e le rivelazioni sulla Volontà Divina dovevano essere partite da qui.


Ma Hect Zod non si aspettava di certo che la Guardiana fosse onesta.


Decise di essere previdente.


Due Porte della Distorsione lampeggiarono una dopo l’altra attraverso il corpo della Guardiana, recidendole le braccia e le gambe!


Prima che quest’ultima avesse il tempo di reagire, aveva già perso tutti e quattro gli arti. La sua espressione sbalordita e perplessa si gelò sul volto mentre cadeva a terra impotente.


Aveva segretamente usato la Pietra Magica dai Cinque Colori sulla Guardiana e aveva scoperto che sopra alla sua testa non c’era un pilastro luminoso distinto. Ciò significava che il suo potere magico era piuttosto scarso. Era certo che una volta recisi i suoi arti, la Guardiana non sarebbe stata una minaccia per lui.


Ciononostante, il Gran Signore del Cielo rimase in aria ad osservarla. Dopo essersi assicurato che non fosse in grado di fare altro oltre al gemere per il dolore, tornò a terra e la afferrò. Gli abiti di cotone bianchi della Guardiana si erano tinti di sangue blu e non più morbidi e graziosi come prima.


“Sarà meglio che tu risponda alle mie domande. In questo modo potrei risparmiarti la vita.” Minacciò. “Qual è l’obiettivo ultimo della promozione? Dio esiste veramente? Perché ha fabbricato tutte queste menzogne? Dimmi tutto quello che sai, la mia pazienza ha un limite!”


Inaspettatamente, la Guardiana non mostrò alcuna espressione di odio o paura. Invece, sospirò e chiese: “Perché... l’hai fatto?”


“Tutte le Pietre dell’Eredità nascoste sottoterra sono state lasciate dai vari competitori delle precedenti Battaglie della Volontà Divina, giusto? La mia razza sta seguendo le loro orme e verrà eventualmente distrutta. E tu mi chiedi il perché? Proprio come le bestie da combattimento si azzuffano e muoiono, questo mondo esiste soltanto per compiacere questo cosiddetto Dio!”


Dopo i suoi furiosi ruggiti, Hect Zod rimase esterrefatto.


C’era del dolore negli occhi della Guardiana che lo stavano fissando.


“Capisco... tu non sei arrivato fin qui perché ti sei perso, ma sei venuto preparato. È davvero un peccato, certe volte è meglio svanire senza sapere niente, perché conoscere le risposte non porta che ulteriore disperazione. Specialmente quando non hai il potere di cambiare niente. Difatti questo mondo ha molti difetti, ma per tutti voi, è già la migliore culla che possiate mai avere.”


“C-culla?” Il Gran Signore del Cielo non si aspettava di ricevere una simile risposta.


Il respiro della Guardiana stava diventando sempre più debole. Alzò le sue spalle insanguinate, come per cercare di toccare il volto di Hect Zod. “Tutti voi siete figli di Dio. Come potrebbe mai considerarvi... come semplici pedine per divertire se stesso? Ora... devi andare, vai... prima di aver ottenuto la chiave, mai, non tornare mai su quest’isola.”


“Non hai ancora risposto alle mie domande!”


A metà della sua frase, la figura della Guardiana si affievolì, come se non avesse più l’energia per mantenere il suo aspetto. In un breve lasso di tempo, la Guardiana svanì senza lasciare tracce, insieme alle tavole sparse in giro. Rapidamente, nei dintorni non rimase altro che una vegetazione rigogliosa e una dolina senza fondo, come se tutto quello che era appena successo non fosse stato altro che un’allucinazione.


Ma i resti di sangue sulle mani di Hect Zod gli dicevano che l’Ascendente Superiore dall’aspetto femminile era esistita.


Ciò che lo lasciava perplesso era il fatto che l’altra parte si fosse presentata sotto mentite spoglie, ma la sua scomparsa aveva fatto sorgere delusione e frustrazione nel suo cuore.


Scosse la testa e si lasciò dietro i pensieri confusi e che lo distraevano.


Per lo meno era certo che Valkries fosse ancora viva, e che si trovava più vicina di chiunque altro alla verità dietro alla Battaglia della Volontà Divina.


La prossima cosa che doveva fare, era trovare un canale stabile per comunicare con la Gran Signora degli Incubi.


Aveva troppe domande da farle.


Si alzò pronto per andarsene, quando all’improvviso, un dolore intenso e lancinante gli trafisse il petto!


Che cosa... era accaduto?


Abbassò lo sguardo e vide una sporgenza nella sua armatura. Dall’interno emergeva lentamente un affilato artiglio d’osso.


Era... una “Lama” del Regno Cielo-Mare.


In movimento erano praticamente invisibili e possedevano abilità di occultamento estremamente potenti. La loro esistenza poteva essere percepita soltanto grazie alla capacità di percepire il potere magico.


<em>“Dannazione... mentre ero distratto, anche il Regno Cielo-Mare è arrivato su quest’isola?”</em>


Sentì le forze abbandonarlo rapidamente. Era stato avventato... aveva posto tutta la sua attenzione sulla Guardiana e, preso dalla sua risposta inaspettata, aveva abbassato la guardia, al punto da non aver percepito i nemici nascosti nella nebbia. Ma ciò che non capiva era che in passato, questi nemici non erano mai riusciti a rompere le barriere degli Ascendenti Superiori fino a penetrare le loro armature.


La “Lama” era soltanto un artiglio che gli Occhi del Nido usavano per cacciare. Oltre alla capacità di nascondersi, quando mai erano stati una minaccia per un Gran Signore?


Il dolore della ferita divenne una forte sensazione di bruciore. Oltre alla sua affilatezza, l’artiglio doveva essere avvelenato.


Si voltò lentamente, soltanto per ritrovarsi faccia a faccia con l’enorme mostro che stava in piedi alle sue spalle. A parte il familiare artiglio d’osso ricurvo e l’addome usato per restringere le prede, il mostro che aveva davanti sembrava completamente diverso dalle “Lame” che aveva incontrato in passato.


E più in là nella nebbia, molte altre sagome nere simili si stavano muovendo lentamente verso la sua direzione.


Quindi, quando la Guardiana aveva detto che non era rimasto molto tempo, si riferiva a questo...


La visuale di Hect Zod si offuscò, e in quello stesso momento, la Lama che gli aveva attraversato il corpo spalancò la sua enorme bocca che si richiuse su di lui...


Da un’altra parte, Disastro Silenzioso riaprì gli occhi.






<em>Aris</em>
                                


                                



