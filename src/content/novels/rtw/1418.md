---
title: Capitolo 1418- Il Re Fuso
pubDate: 2025-08-07T11:37:51.092Z
tags:
    - rtw
---


Profondità della Catena Montuosa Invalicabile, zona montuosa di Hermes.


La gigantesca ombra proiettata dalla Divinità degli Dei aveva raggiunto il bordo dell’altopiano. La Nebbia Rossa si riversava giù sulle montagne, collegando est e ovest e trasformando la catena montuosa in una magnifica linea rossa. Grazie a questa linea di rifornimento, l’esercito proveniente dalla Cresta del Continente poteva riversarsi direttamente nei Quattro Regni, senza subire alcuna restrizione.


Tutto quanto rientrava nei calcoli di Maschera...


Anche se gli umani non avevano mai cessato i loro attacchi, non erano capaci di fare niente per fermare l’avanzata della Divinità degli Dei. Le battaglie a seguire sarebbero diventate una guerra di logoramento e i demoni avevano il vantaggio numerico. Inoltre, grazie alla sua tecnologia, il loro numero era diventato ancora più importante. Persino i demoni inferiori, che in passato si erano sempre rivelati inutili, erano stati rafforzati per diventare armi da guerra. La disparità tra le due razze era più grande che mai.


Gli umani possedevano certamente tecniche non convenzionali, ma ciò non eliminava lo svantaggio fondamentale della loro razza: essi impiegavano dalla nascita più di dieci anni per raggiungere la maturità; mentre per i demoni inferiori bastavano soltanto due anni, e non c’era bisogno di cercare un coniuge con cui accoppiarli. Man mano che i morti e i feriti si accumulavano, alla fine l’umanità sarebbe crollata.


Esatto, lo sviluppo del piano non si discostava dalle sue aspettative, tranne per un fatto.


“Voglio sapere che cosa è esattamente successo!” Si trovava nell’osservatorio in fondo alla Divinità degli Dei e gridò contro i suoi subordinati.


Tutti loro si guardarono l’un l’altro e abbassarono le teste. Nessuno osava proferire parola.


Nassaupelle non era il tipo da fare domande retoriche, poiché erano solo mezzi per sfogare emozioni e perdere tempo. Erano cose che solo esseri inferiori come il Sanguinoso Conquistatore o Cuore dell’Odio amavano fare. Bastava un’occhiata per sapere cosa fosse successo: un gran numero di bestie demoniache erano apparse all’improvviso sull’Altopiano di Hermes e si erano scontrate con i Demoni Simbionti. Ma alcuni di questi Demoni Simbionti che avrebbero dovuto diffondersi nei Quattro Regni e lentamente fiaccare l’umanità erano stati fermati dalle bestie demoniache!


Arrivavano da vari punti di strozzatura attorno all’altopiano ed erano entrati nella città abbandonata. Il passo montano in passato era stato usato dagli umani per respingere le bestie demoniache, ma adesso era nelle mani dei demoni.


Se fosse solo questo il problema, non ci sarebbe stato motivo di preoccuparsi.


Ma tra le bestie demoniache, Nassaupelle aveva visto un “Nido” del Regno Cielo-Mare.


Questa era la ragione della sua perdita di compostezza.


A differenza degli umani, i demoni sapevano già da molto tempo che le bestie demoniache erano solo un ramo dei mostri del Regno Cielo-Mare. Come lo erano per loro i demoni inferiori. All’avvento dei Mesi dei Demoni, quando il potere magico abbondava, il “Nido” liberava una grande quantità di spore che si disperdevano oltre l’oceano grazie al vento. Queste spore infettavano le normali bestie selvatiche, trasformandole in vari mostri grotteschi e lasciandole evolvere e massacrarsi a vicenda.


In termini di capacità di combattimento, queste bestie demoniache erano deboli e non rappresentavano una minaccia per la razza. Persino il Regno Cielo-Mare li trattava come “campi di raccolta” per ottenere le caratteristiche desiderate; le bestie demoniache non venivano mai usate come forze di combattimento principali. D’altro canto, il Regno Cielo-Mare aveva poco controllo sul continente e, oltre a disturbare i demoni con quei metodi, non avevano altri mezzi per mettere le mani sulle faccende del continente.


Ma i “Nidi” erano un’altra storia.


Erano esseri di livello intermedio che il Regno Cielo-Mare non avrebbe abbandonato facilmente. In mare erano estremamente difficili da affrontare, ma sulla terraferma erano molto goffi. Era strano avvistare un “Nido” sulle Pianure Fertili.


Negli ultimi ottocento anni, i demoni avevano gradualmente conquistato più di metà della Terra dell’Alba e avevano fatto affidamento sulla geografia per avere l’oceano da un lato come forma di barriera naturale per impedire un attacco di spalle dal Regno Cielo-Mare. La concentrazione di così tante bestie demoniache nell’interno del continente era comprensibile, ma la comparsa di un “Nido” aveva ribaltato completamente la situazione.


O qualche idiota aveva trascurato il suo dovere permettendo l’infiltrazione del Regno Cielo-Mare, oppure doveva essere successo qualcosa di grave nelle retrovie!


La maggioranza dei subordinati la pensava in quel modo, ma non osavano aprir bocca.


Dopo l’improvvisa perdita di contatto con il Re, un senso di estremo disagio aveva messo le radici nel cuore di Nassaupelle.


“Signor Maschera.” Un Ascendente Superiore entrò improvvisamente nell’osservatorio. “La Torre della Nascita vi manda un messaggio. Il Re ti convoca!”


“Cosa?” Nassaupelle si girò di scatto. “Sei sicuro che si tratta del Re?”


L’altra parte si sorprese per la domanda. “Le ondulazioni del Regno della Mente provengono inequivocabilmente dalla Santa Sede del Dominio... Mio Signore, c’è qualche problema?”


“No, vado subito.” Nassaupelle mise a freno le sue emozioni e rispose con indifferenza. Lui e Disastro Silenzioso si erano messi d’accordo sul fatto che sarebbe stato inappropriato divulgare la notizia di aver perso le comunicazioni con la Regione Pietranera, onde evitare un calo della morale.


Alla fin fine, era stato comunque il “Nido” ad aver disturbato il suo ritmo.


Dopo aver raggiunto la cima della guglia, Maschera si concentrò per rispondere alle potenti ondulazioni.


Provenivano davvero dalla Santa Sede del Dominio... ma erano leggermente diverse da prima. Era un peccato che con le sue capacità, Nassaupelle non fosse in grado di individuare con precisione quale fosse la differenza.


“È un onore essere convocati da voi, mio rispettabile Re! Cosa è accaduto prima?” Nassaupelle iniziò subito con le sue solite lamentele. “Nei giorni senza la vostra guida, il vostro umile servitore è rimasto ansioso e irrequieto. Al momento non sappiamo dove si trovi il Gran Signore del Cielo, ma fortunatamente, i Demoni Simbionti stanno ottenendo buoni risultato sul fronte occidentale...”


“Basta.” Il Re lo interruppe immediatamente. “So che hai molto da dire, ma non è importante. Abbiamo perso la Regione Pietranera.”


Nassaupelle lasciò perdere l’ostentare dei suoi successi e rimase sbalordito per un po’ prima di ripetere incredulo. “La Regione Pietranera... è stata persa?”


“Anche se il Regno Cielo-Mare non ci ha ancora invaso completamente, era solo una questione di tempo. Il nostro nemico è diventato completamente diverso da prima e ciò ha risultato nella completa distruzione della nostra già debole linea. Cuore dell’Odio è caduto in battaglia.” Il Re rimase indifferente, come se parlare del destino della razza non avesse niente a che vedere con lui. “Ho già dato l’ordine di abbandonare la Regione Pietranera e di ritirarci nella Terra dell’Alba.”


“Vostra Maestà, vi prego di ripensarci!” Disse Nassaupelle ansioso. Il Re stava parlando della migrazione di una popolazione di oltre cento milioni; escludendo i demoni inferiori, c’erano ancora almeno decine di milioni. La previsione della carenza di Nebbia Rossa era già un problema, quanti ne sarebbero sopravvissuti in un viaggio verso la Terra dell’Alba? Molto probabilmente nemmeno il dieci percento! E inoltre, il Regno Cielo-Mare stava già attaccando la Terra dell’Alba, avrebbero potuto nascondersi nel cuore del continente, ma quante roccaforti avevano nelle Pianure Fertili per ospitarli tutti? Se fosse stato possibile, non avrebbero provato ad occupare Taqila!


“I sacrifici sono inevitabili, ma è l’unica soluzione possibile per adesso.” Rispose il Re. “La Nebbia Rossa non sarà un problema. Nella ritirata, possiamo trasferire le vecchie Torri della Nascita: l’abbiamo già fatto sulla Cresta del Continente e per la Città della Stella Cadente, Arrieta, Taqila, Hermes... tutte queste miniere di Pietra Divina sulle terre degli umani possono essere usate per l’allevamento.”


“Ma per lo spostamento simultaneo di così tante Torri della Nascita, anche con il potere dell’intera razza...” Nassaupelle fece un secondo di pausa. “Possibile che voi-”


“Esatto, mi sono fuso con un Nucleo Magico e ho trasformato la città in una nuova Divinità degli Dei.”


Maschera sentì i brividi corrergli lungo la schiena: la fusione con un oggetto inanimato significava la presenza permanente del Re sulla Torre della Nascita come un “sorvegliante”... la fredda logica del Re non mostrava pietà neppure per se stesso, e ciò incuteva paura nel cuore di Nassaupelle.


La perdita della comunicazione doveva essere stata causata dalla sua trasformazione.


Ma era proprio come aveva detto, tutti i problemi logistici potevano essere facilmente risolti. Con il potere della Divinità degli Dei, spostare alcune Torri della Nascita al suo interno era fattibile; poteva anche eliminare la necessità di una fortezza per rilasciare Nebbia Rossa, riducendo al minimo le eventuali perdite della migrazione.


L’ultimo problema erano gli esseri umani.


Nell’istante in cui gli venne questo pensiero, il Re lo confermò.


“La nostra razza non ha più tempo da perdere con gli umani. Dobbiamo ottenere il loro frammento di eredità al più presto possibile per avere la possibilità di fronteggiare l’attuale Regno Cielo-Mare.”


Senza badare a spese, c’era soltanto un modo per distruggere gli esseri umani nel minor tempo possibile.


“Io ti ordino, nell’istante in cui i primi migranti metteranno piede sulle Pianure Fertili, di passare al piano due.” Annunciò il Re.


Nassaupelle si riempì subito di eccitazione.


In realtà, il piano due era stata una sua idea. Non avrebbe mai immaginato che sarebbe stato messo in atto.


Avrebbe sicuramente portato una distruzione sconvolgente!


“Come desiderate, mio rispettabile Re!”






<em>Aris</em>
                                


                                



