---
title: Capitolo 1425- “Chiudi gli Occhi”
pubDate: 2025-08-07T11:37:51.093Z
tags:
    - rtw
---


“Ad essere sinceri, non lo so.” Valkries non distolse lo sguardo. “Va oltre le mie aspettative. È questo che più ti preoccupa, giusto?”


Roland acconsentì tacitamente. Aveva scoperto che la Gran Signora degli Incubi possedeva un indescrivibile istinto verso la mente degli umani. Anche nella Gilda dei Marzialisti era ben accolta e si era amalgamata bene. Era inutile cercare di comportarsi in modo confuso, di fronte a lei, la forma di negoziazione più efficace era quella diretta.


Stando alle sue ipotesi precedenti, la comparsa della Divinità degli Dei indicava che il Gran Signore del Cielo aveva preso una decisione. Da quando aveva convinto il Re ad usare la Divinità degli Dei, aveva reciso tutte le possibilità di lavorare insieme. A meno che la gigantesca isola non venisse distrutta, non c’era spazio per i rimpianti.


“Ragionevolmente parlando, considerando la natura prudente di Hect Zod, se ne starà sempre nascosto a controllare la situazione della prima linea. Finché mostri forza sufficiente, lui non agirà.” Sembrava che Valkries stesse pensando ad alta voce, ma allo stesso tempo metteva alla luce anche i dubbi nel suo cuore. “Adesso che non si comporta come al suo solito e ha formato una sorta di intesa con Serakkas, è naturale che tu sia diffidente. Ma...”


“Ma cosa?”


“Se la situazione fosse cambiata?” Scrollò le spalle. “Il mondo è in continuo cambiamento (1), non importa quanto appropriate siano le scelte, senza le opportune condizioni tutto diventa insignificante. Posso solo immaginare che potrebbero esserci altri fattori che hanno cambiato le intenzioni iniziali di Hect Zod.”


“Ma non sai quali possano essere.”


“Esatto, se anche tu non ne hai idea, è impossibile per me saperlo.” Valkries bevve un altro sorso di caffè. “Se non glielo chiediamo direttamente, dalle nostre supposizioni non verrà fuori niente.”


“Quindi vorresti scrivere un’altra lettera?”


“Questo è un modo, ma l’intervallo di tempo tra i dubbi e le nostre interazioni sarà troppo lungo. E le condizioni potrebbero cambiare in qualsiasi momento. Tutte queste incertezze portano rischi incerti.”


Dopo un momento di silenzio, Roland guardò Valkries con aria divertita. “Stai cercando di guidare i miei pensieri?”


“La decisione è sempre stata nelle tue mani.” La sua espressione era sorprendentemente calma.


“...” Roland non rispose subito, si limitò ad una scrollata di spalle e cambiò argomento. “Giusto, perché parli solo di Hect Zod e quasi mai di Disastro Silenzioso? Non è uno degli “elementi incerti”?”


“Perché la conosco.” Le emozioni si agitarono negli occhi di Valkries. Si voltò e guardò fuori dalla finestra. “Per convincere Hect Zod basta ragionare molto, ma è impossibile convincere lui. Finché saprà che sono viva, non resterà con le mani in mano.”


***






Sulla Divinità degli Dei, in fondo allo Stagno di Nebbia Rossa.


“Funzionerà davvero?” Disastro Silenzioso fissò il Gran Signore del Cielo che stava recuperando le forze immerso nella Nebbia con gli occhi chiusi.


“Forse si, forse no.” Dopo giorni di recupero, Hect Zod si era quasi completamente ripreso. “Ma dato che non riesci a trovare un’idea migliore, possiamo solo tentare la fortuna.”


Sapeva molto bene che se voleva che Disastro Silenzioso stesse al suo fianco doveva risolvere le due ragioni del suo rifiuto. Non era in grado di fermare il piano B e non osava ribellarsi apertamente contro il Re, perciò, l’unica soluzione era la “lettera” di Valkries.


Un pezzo di carta con poche parole sarebbe stato troppo sciatto, ma se ci fossero state più informazioni? Se dovessero avere successo e fossero stati in grado di comunicare con la Gran Signora degli Incubi, Disastro Silenzioso sarebbe diventato la sua più grande carta vincente.


Per questo piano, non solo aveva mandato il suo subordinato migliore, Siacis, a monitorare le voci che giravano nel nord del Regno dell’Alba, ma aveva anche inviato due nobili, uno ai piedi dell’Altopiano di Hermes e l’altro ai confini del Regno dell’Eterno Inverno, nella speranza di ricevere una risposta.


Il piano era simile a gettare in mare una grande rete e dipendere dalla fortuna, ciò aumentava di molto le incertezze coinvolte. Ma Hect Zod non aveva altra scelta. Non poteva esporre l’esistenza di quella strega e far perdere a Valkries la sua connessione, facendola disperdere completamente nel Regno delle Menti. Se fosse accaduto questo, non avrebbero più potuto ottenere risposte sulla possibilità di tendere un’imboscata agli esseri umani.


Tuttavia Hect Zod non nutriva alcuna speranza per i risultati finali.


Poiché il messaggio inviato aveva bisogno di tempo e la Divinità degli Dei del Re si stava muovendo verso le Pianure Fertili. Una volta messo in atto il piano B, non c’era più modo di tornare indietro.


“A parte questo... piuttosto che concentrarti su questa cosa, perché non presti attenzione a Maschera?”


“Cosa c’è che non va con Maschera?” Disastro Silenzioso si accigliò.


“Non lo so... ho l’impressione che la sua reazione sia stata alquanto strana.” Hect Zod scosse la testa. Era impossibile che Maschera non fosse venuto a sapere del suo ritorno, ma dopo aver ottenuto il ruolo di comandante del fronte occidentale, non si era più preoccupato della sua lunga assenza né gli aveva suggerito di fare rapporto al Re. Se fosse stato in passato, Maschera non si sarebbe fatto sfuggire questa opportunità per sopprimerlo.


“Gran Signore del Cielo!” Proprio in quel momento, Siacis corse improvvisamente nella caverna rocciosa. “C’è attività tra gli umani!”


“Così presto?” Hect Zod era sorpreso. “Che cosa hai notato?”


Oltre a Disastro Silenzioso, non aveva rivelato a nessuno le sue intenzioni, Siacis non era un’eccezione. L’ordine che aveva dato al suo subordinato era quello di riferire qualsiasi attività insolita degli umani.


“Un maschio umano ha alzato una bandiera sul fianco della collina che mi avete chiesto di osservare, ed è da solo.”


Alzare una bandiera senza occupare il territorio era una cosa estremamente inusuale!


Hect Zod non poté fare a meno di scambiare uno sguardo con Disastro Silenzioso.


Erano passati solo cinque giorni da quando avevano inviato il messaggio, invece che mezzo mese come avevano anticipato. Questo provava soltanto una cosa: la strega non solo occupava una posizione di potere, ma la sua autorità era vicina al massimo. Altrimenti sarebbe stato impossibile che il messaggio venisse recapitato così velocemente.


“Ci sono movimenti sull’Occhio Demoniaco?”


Sebbene le streghe non potessero entrare nelle regioni coperte dalla Nebbia Rossa, per ragioni di sicurezza aveva preparato per Siacis un Occhio Demoniaco. La volta in cui aveva subito un attacco a lunga distanza da una strega bionda aveva lasciato in lui un trauma.


“È stato percepito un umano maschio senza alcun potere magico, dovrebbe essere un esploratore degli umani. Al momento non sono stati avvistati individui con poteri magici.” Siacis esitò un attimo. “Mio Signore, di cosa siete preoccupato?”


“Te lo dirò quando sarà tutto finito.” Dopo che Siacis se ne andò, Hect Zod si rivolse a Disastro Silenzioso. “Vuoi venire?”


“C’è bisogno di chiederlo?” Aveva già in testa il suo elmo.


***






Dopo aver varcato la Porta della Distorsione, Disastro Silenzioso si avvicinò lentamente al soldato sotto alla bandiera.


Stavolta, non si nascose intenzionalmente, permettendo al soldato di notarlo.


Lo riconobbe.


Era lo stesso a cui aveva consegnato la lettera la volta scorsa.


Era uno spettacolo raro. L’umano non gridò, non corse né oppose una resistenza disperata. Aspettò invece che gli si avvicinasse in silenzio. Il suo respiro era chiaramente un po’ caotico, ma non indietreggiò di un passo.


Quando si trovarono entrambi faccia a faccia, parlò.


“Ho consegnato la lettera, dove sono i miei compagni?”


“Sono vivi. Quando torno, li libererò.”


L’uomo annuì, poi tirò fuori un nuovo pezzo di carta e glielo passò.


Gli occhi di Disastro Silenzioso si strinsero subito.


Era come la prima lettera, scritta nel loro linguaggio con il chiaro stile della Signora degli Incubi.


Ma il contenuto era breve: una singola frase.


<em>“Concentrati e chiudi gli occhi.”</em>






<em>Aris</em>


<em> </em>


[su_service title="Erialis" icon="icon: commenting-o" icon_color="#000000" size="16"]
<ul>
         <li>Nel capitolo Valkries dice: “Il mondo è in continuo cambiamento...” ( 世事无常 )</li>
</ul>
È un comune modo di dire cinese che racchiude in sé principalmente due significati: il primo ci insegna che tutte le persone nel mondo sono distinte, ovvero che tutti i nostri pensieri sono soggetti a cambiamenti imprevedibili. Il secondo significato ci dice che tutto quanto in questo mondo è in continuo cambiamento, e che non esiste niente che resta immutato. [/su_service]
                                


                                



