---
title: Capitolo 1429- Superare Il Limite
pubDate: 2025-08-07T11:37:51.093Z
tags:
    - rtw
---


Divinità degli Dei, sotto la Torre della Nascita.


Quella era la regione centrale della Città dove si trovavano infiniti depositi di Nebbia Rossa, cristallizzati in laghi scarlatti che sommergevano completamente la miniera di Pietre Divine: in un certo senso, erano l’”Origine della Magia” creata dalla loro razza. Oltre a rafforzare le abilità di conversione della Torre della Nascita, era anche un luogo indispensabile per coltivare potenti Pietre Magiche.


In questo modo si promuoveva la continua crescita e il perfezionamento tra i Demoni; inoltre era anche il luogo dove si tenevano la maggior parte delle Cerimonia di Perfezionamento. Era possibile che ci fossero delle piccole differenze tra i laghi di ogni città, tuttavia la struttura alla base era pressoché la stessa.


Passando per la Piazza della Cerimonia, Disastro Silenzioso si fermò per qualche istante: osservando lo scenario familiare, gli sembrò quasi di sentire innumerevoli persone cantilenare il nome “Charita”, mentre Valkries camminava lentamente indossando una veste bianca.


… Ma da come la Nebbia Rossa si era dispersa tra le lastre di pietra, era apparente che quel luogo non venisse usato da molto tempo.


La Cerimonia di Perfezionamento per i Demoni Originari erano state sostituite da quando avevano iniziato a usare estensivamente la tecnologia dei Simbionti della Civiltà Sotterranea. Dopo un’iniziale selezione, tutti i prescelti avevano alte probabilità di essere perfezionati: in questo modo, era aumentato il numero dei Demoni Giovani, andando così a creare l’attuale colonna portante delle loro forze combattenti.


Il Signore Anziano Maschera, Nassaupelle, era stato il promotore di questa nuova tecnica. Finché avessero proseguito con la ricerca, il perfezionamento e la coltivazione su larga scala non si sarebbero limitate ai Demoni Giovani, andando a toccare anche gli Ascendenti Superiori: così aveva detto Maschera.


Credendo che tutto ciò non solo andasse contro l’antica tradizione, ma che addirittura minacciasse la stabilità della razza, in molti avevano esternato i propri dubbi, tuttavia il Re aveva concesso il suo totale supporto.


Anche se le probabilità di perfezionamento per rafforzare la razza erano aumentate, i difetti erano comunque evidenti: i Demoni Giovani erano decuplicati negli ultimi secoli, ma i Demoni Evoluti a un Regno Superiore e creati attraverso la Cerimonia si potevano contare sulle dita di una mano. Inoltre, non era comparso alcun Signore Anziano.


<em>Se in futuro gli Ascendenti Superiori e i Signori Anziani nasceranno dalle Pietre Magiche, la Piazza della Cerimonia, testimone di infinita gloria, diventerà inutile…</em>


Serakkas sospirò, reprimendo gli innumerevoli pensieri che gli frullavano per la testa.


I ricordi implicavano esitazione e questa avrebbe portato solo difetti.


Doveva scacciare quei pensieri.


Superando la Piazza, entrò nella Torre situata al centro del muro.


Non appena lo videro, i Demoni Giovani che facevano da guardia abbassarono la testa in segno di rispetto.


Alla fine di un tragitto quasi senza ostacoli, Disastro Silenzioso trovò l’agognata fonte di potere magico nella sala di controllo.


“Dovevi vedermi per qualche motivo?” chiese Nassaupelle senza voltarsi: sembrava focalizzato nel regolare la struttura del nucleo di potere magico.


Serakkas fece un passo avanti a piena potenza e, dopo aver sguainato la spada, la conficcò nel corpo di Maschera…


Da quando si era ripreso, era la prima volta che attaccava, mettendoci tutta la forza che aveva!


Tutti i Signori Anziani sapevano che Maschera non era abile nel combattimento, ma Serakkas sapeva che questo discorso valeva solo per un equo campo di battaglia. Anche se avesse dovuto affrontare dieci Maschera, non avrebbe provato alcuna paura fuori da lì: Disastro Silenzioso lo superava ampiamente sia per potere magico sia per forza fisica.


Non c’era nemmeno bisogno di menzionare l’esperienza e l’istinto che aveva guadagnato da decine di migliaia di battaglie, in sospeso tra la vita e la morte.


Ma qui non si trovava fuori.


Anche la Bestia più lenta sarebbe stata in grado di trasformare la propria tana in una caverna piena di segreti tali da indurre paura negli altri; inoltre l’obiettivo era Nassaupelle. Dal sollevamento della Divinità degli Dei fino all’arrivo nella Regione dell’Alba, avrebbe avuto tempo a sufficienza per trasformare l’intera regione inferiore nel suo territorio. In altre parole, fin dall'inizio Serakkas non si era mai trovato su un campo di battaglia equo.


Il suo istinto gli diceva che non doveva sottovalutare Nassaupelle!


Percorrendo in un baleno i dieci passi che li separavano, sfruttò la velocità massima per trasformare la lama in un freddo bagliore di luce. Seguendo le onde d’urto prodotte da tale velocità, la spada si infilzò nel corpo di Nassaupelle.


L’altro emise un ruggito sorpreso e doloroso che sembrò risvegliare immediatamente l’intera sala.


Innumerevoli Aghi di Pietra furono all’improvviso lanciati da tutte le direzioni, bloccando l’unica via di uscita per Disastro Silenzioso.


Costretto a ritrarre la spada e a ritirarsi velocemente, attivò un'impenetrabile barriera di lame intorno al suo corpo: le fragorose collisioni risuonarono a lungo, mentre gli Aghi di Pietra volavano nella sua direzione!


“Tu… che cosa significa questo!” Nassaupelle ruggì, premendo sulla ferita.


Disastro Silenzioso alzò nuovamente l’arma e iniziò il secondo attacco. Non gli sembrava di aver colpito un essere vivente con il primo colpo, ma un cumulo di metallo oleoso. Realizzò vagamente che l’altro si stava trasformando in un’altra specie, ma, indipendentemente dalla forma finale che avrebbe assunto, non si sarebbe integrato adeguatamente con la loro razza.


Una volta realizzato che non avrebbe ricevuto risposta, Maschera fece tremare con un gesto della mano le mura circostanti, rivelando i Demoni Simbionti nascosti all’interno del cumulo di carne. Nello stesso momento, un Simbionte dalla forma strana uscì freneticamente e aprì il carapace, raddoppiando la sua stazza. I due si unirono, diventando un mostro deforme.


<em>Che sia il Demone Simbionte più recente?</em>


Serakkas lanciò senza esitare la spada: grazie alla sua mira perfetta, l’arma passò attraverso le crepe tra i Demoni Simbionti connessi, entrando con precisione all’interno del carapace di Maschera, che si stava chiudendo rapidamente.


In questo modo metà del suo corpo rimaneva esposto.


Serakkas rilasciò il suo potere, facendo comparire fulmini dorati che circondarono l’intera sala controllo! Sotto le luci lampeggianti, gli Aghi di Pietra rimasero subito paralizzati, insieme al nuovo Demone Simbionte. Un’enorme quantità di potere magico si canalizzò nella spada, che divenne il bersaglio del suo potere: Maschera rilasciò un urlo da spaccare i timpani!


Tra scintille che volavano in ogni direzione, Serakkas saltò verso il Demone Simbionte cadente e afferrò la spada rovente, conficcandola ancora più in profondità sfruttando lo slancio della caduta. L’urlo si arrestò all’improvviso, mentre Serakkas fendette con la spada verso l’alto, dal petto di Maschera fino alla testa, tagliando il corpo a metà.


“Plop.”


Dalla testa di Nassaupelle una maschera spezzata a metà scivolò giù, cadendo per terra.


“22… secondi.”


Si voltò, parlando con ciò che rimaneva della sua faccia.


“… Queste sono le tue ultime parole?” Serakkas estrasse la sua arma insanguinata.


“L’unità di tempo… degli umani non è male. Io la… userò.” Maschera parlò a singhiozzo. “questo è…  il tempo per cui i Demoni Simbionti sono riusciti a respingerti. Heh… pensavo avrebbero resistito di più.”


“Le battaglie che mi avvicinano alla morte mi permettono di superare i limiti,” Replicò Disastro Silenzioso senza emozioni. “Rispetto al mio io passato, prima di essere gravemente ferito, il mio io attuale è ancora più forte. È un peccato che tu e le tue creazioni non potrete mai comprenderlo.”


“È per questo… che odio l’incertezza.” La voce di Maschera si fece gradualmente più profonda. “Ma incertezza significa incapacità di replicare… finché avrò più tempo, riuscirò sicuramente a superare… i limiti della nostra razza…”


“Non ci sarà alcun futuro.”


“Come… puoi esserne sicuro?” L’unico volto completo su Maschera si mostrò in uno strano sorriso. “Ricordi ancora… le mie parole? Davanti alla conoscenza, anche il corpo fisico più potente… non è nulla…”


Improvvisamente, Serakkas sentì uno schiacciante senso del pericolo!


“Sì, lascia che… ti regali qualcosa,” sussurrò Maschera. “L’ho trovato tra gli umani… dovresti riconoscerlo.”


Non appena finì di parlare, il Demone Simbionte al quale era unito aprì nuovamente il carapace, rivelando all’interno degli strati di cisti: erano riempite con esplosivi umani!


<em>Ha davvero osato portare quegli affari all’interno della Torre della Nascita?</em>


<em>Cosa… cosa pensa di farci?</em>


L’espressione di Serakkas cambiò: ancor prima che avesse tempo per ritirarsi, un’accecante luce rossa riempì il suo campo visivo!


Un’enorme palla di fuoco sgorgò dalla torre centrale, seguita da una sonora esplosione, e si gonfiò velocemente, fino a diventare una luce semi-circolare. Sotto a quella luce accecante, comparve un luminoso e splendente riflesso sul Lago. Quando la palla di fuoco esplose, la città sottostante tremò: l’intensa onda d’urto fece crollare muri e detriti, che si inabissarono nel Lago della Nebbia Rossa, producendo ulteriori fragorose esplosioni!


Quando le esplosioni terminarono, al posto del Lago Nebbia Rossa era rimasta solo una conca vuota, dato che le alte temperature avevano la fuoriuscita della rimanente Nebbia Rossa. Quel vuoto non poteva essere riempito, lasciando tutti i Demoni Giovani e Originari nella regione a dimenarsi impotenti mentre soffocavano a morte, fissando la Torre della Nascita.


Serakkas, però, non sentì calore o dolore.


A quella distanza, la Nebbia Rossa avrebbe dovuto potenziare l’esplosione e l’enorme onda d’urto avrebbe dovuto farlo a pezzi…


Abbassò gradualmente il braccio che aveva alzato per proteggere il suo corpo e aprì gli occhi.


Hect Zod, la mano stesa a creare una larga Porta della Distorsione, stava di fronte a lui.


Intorno a loro, dove non c’era la protezione della Porta, tutto era stato vaporizzato, l’intera area rasa al suolo.










<em>Leaxis</em>




                                


                                



