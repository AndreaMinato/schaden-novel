---
title: Capitolo 1449- Viaggio Insieme
pubDate: 2025-08-07T11:37:51.095Z
tags:
    - rtw
---


Dopo aver finito di sistemare tutti gli affari ufficiali, Roland tornò nella sua stanza e vide Anna che stava sistemando i suoi vestiti con una grande valigia di pelle al suo fianco.


“Uh... cosa stai facendo?”


“Non si capisce?” Accarezzò i vestiti piegati. “Mi preparo per un lungo viaggio.”


“Allora Neverwinter dovrà fermare tutto.” Disse Roland scherzando. “È davvero un bene che la Ministra dell’Industria parta senza dire una parola?”


“Non ti preoccupare. A parte le turbine a vapore e alcuni prodotti finiti per potenziare il motore a pistoni, la fabbrica è già in fase di produzione e alla peggio, il numero di prodotti qualificati calerà leggermente. Inoltre, i membri che hai portato della Società dei Mestieri Meravigliosi sono tutti molto capaci. Lasciare tutto nelle loro mani per un po’ non è una cattiva idea.”


“Aspetta un attimo...” Roland sentì che qualcosa non andava. Anna aveva scelto tutti vestiti semplici e resistenti, non un abito da feste né un abito formale di seta. Non c’era neanche una gonna e non sembrava che lei stesse scherzando. “Dove stai andando?”


“Sull’isola fluttuante, con te.” La sua espressione pareva dire <em>“c’è anche bisogno di chiederlo?”</em>


“Non hai intenzione di restare ad aspettare a Neverwinter l’esito della battaglia in prima linea, giusto? Posso intuire che hai preso questa decisione dopo aver conversato con i Tre Capi di Taqila. Inoltre, viaggiare verso la Terra Senza Fondo partendo dalla cresta del continente è molto più conveniente, perciò hai più di un motivo per non tornare qui.”


“Non va bene...” Roland negò d’istinto. “Per prima cosa, ignorando come andrà a finire questa battaglia finale contro i demoni, nessuno sa cosa ci sia nella Terra Senza Fondo. E poi Hect Zod ha detto che quel luogo è stato invaso dai Regno Cielo-Mare. Ci sono troppi rischi, non sai nemmeno...”


<em>Clap!</em>


Anna allungò entrambe le braccia e gli colpì gentilmente le guance, poi gli scosse la testa con forza prima di accarezzarlo. “Lo so. Ed è per questo che ci voglio andare.”


La sua voce era dolce e gentile, ma a Roland bastò uno sguardo ai suoi occhi per capire che non avrebbe accettato un no come risposta.


In quell’istante, l’immagine di lei durante il loro primo incontro si sovrappose al suo aspetto attuale.


A quel tempo, c’erano ancora tracce di infantilità in lei. Non aveva nient’altro oltre alla sua abilità. Ma anche così, una volta che prendeva la sua decisione era determinata al punto che era difficile farle cambiare idea.


Roland non poté che fare un ultimo tentativo. “Non sei più la stessa persona che eri in passato. Come Regina, lasciare Neverwinter per correre inutili rischi non è una cosa matura...”


“Se fossi veramente matura, non avrei accettato di lasciarti andare nella Terra Senza Fondo senza sapere nulla al riguardo.” Anna mise le mani sulle sue spalle. “Riguardo a quello che potrebbe eventualmente succederti, potresti fallire o scomparire, sono tutti esiti possibili. In altre parole, questo attacco finale potrebbe essere l’ultima volta che ci vediamo. Pensi che io sia disposta a restare in città? Dato che tutti corriamo lo stesso rischio, non cambia molto se ci sarà anche io.”


“...” Roland sapeva che il suo ultimo tentativo era fallito. Dopotutto, se la situazione fosse capovolta, neanche lui sarebbe disposto ad aspettare da solo. “Se non dovessimo tornare...”


“Allora la situazione sarà così terribile che non potrà andare peggio, giusto?” Anna lasciò la presa e rise. “Ma anche così, non me ne pentirò.”


***






Passando attraverso le linee contorte del mondo in bianco e nero, Usignolo entrò nell’ufficio deserto.


A quell’ora della notte, la maggior parte delle persone era già a dormire e nel cortile restavano soltanto alcune fiammelle tremolanti che danzavano nella brezza notturna.


Dopo aver tirato le tende, aprì un cassetto, prese la luminosa Pietra Magica e la mise in un portalampada.


Rapidamente, la stanza venne illuminata da una debole luce.


La teiera rotta era stata pulita da tempo e il tappeto sostituito, come se il piccolo incidente non fosse mai accaduto.


Usignolo passò davanti al tavolo del telefono e trovò il suo obiettivo: una scatola di legno coperta dalle cartelle disordinate sparse sul tavolo.


Quando entrava la Nebbia, poteva distinguere gli oggetti anche senza bisogno di luce. In questo dominio particolare che sembrava un altro mondo, tutto era monocromatico e sarebbe sempre stato così. Nero, bianco e grigio componevano il mondo intero anche senza alcuna fonte di luce.


Tranne in un caso.


Aprì la scatola: era piena di fogli con scritte scarabocchiate dappertutto e alcune pietre lucenti. Ne prese una e la mise nel palmo della mano, poi tentò di entrare nella Nebbia. Proprio quando il potere magico stava per prendere forma, si dissipò, come se fosse stato ostruito da qualcosa.


“Come mi aspettavo...” Sospirò mentre riponeva la pietra nella scatola. Si sentiva un po’ depressa.


Quello era un rapporto che arrivava dalla Torre Magica, se non era di Agatha o Celine, doveva essere di Isabella. Ma c’era anche la possibilità che l’avessero scritto tutte e tre insieme: la crisi della Divinità degli Dei era appena stata risolta, ma la Nebbia Rossa sull’Altopiano di Hermes non si era dissipata completamente. Le streghe di Taqila dovevano digerire le scoperte e gli esperimenti svolti dalle Streghe Pure, perciò, Isabella aveva scelto di vivere temporaneamente a Neverwinter. Insieme alla tecnologia ottenuta dai demoni, avevano ottenuto molti risultati ed il rapporto doveva essere spedito nei prossimi giorni.


In genere, Roland avrebbe letto tutto il rapporto il giorno stesso, ma oggi era un giorno speciale. Per via della separazione della Montagna del Versante Settentrionale ed il volo di prova dell’enorme aereo, Roland non aveva avuto l’opportunità di aprire la scatola.


Ma Usignolo aveva notato l’esistenza della pietra sin dall’inizio. Dopotutto, c’erano soltanto due cose che non venivano influenzate dalla Nebbia: una era il potere magico, l’altra era la pura cavità oscura formata dalle Pietre Divine. Secondo le ricerche di Isabella, queste due cose potevano persino essere collegate.


Quando Roland aveva incontrato Banach Lothar, aveva subito notato questo concentrato di luce nera, solo che rispetto ad una Pietra Divina il suo raggio di influenza era su una scala molto più ridotta, chiaramente per via delle alterazioni di Isabella. Trattandosi di un campione relativo al rapporto, non ci aveva prestato molta attenzione.


Questa piccola pietra era la ragione per cui non era riuscita a reagire quando la teiera era caduta: la luce nera aveva schermato la teiera che cadeva e, dall’interno della Nebbia, il suo corpo aveva già valutato la situazione come “irreversibile”.


Ma se fosse semplicemente così, l’avrebbe considerato un incidente. Tuttavia, aveva notato una linea che delineava il tavolo e, al contatto, era stata espulsa, attraversando la luce nera e scontrandosi con la teiera, alterandone infine la traiettoria di caduta.


Le distorsioni nella Nebbia non potevano essere controllate. Pure lei stessa doveva fare attenzione alle linee instabili, altrimenti avrebbe rischiato di essere tagliata.


Era la prima volta che assisteva ad una cosa del genere.


Non sapeva se era stata una mera coincidenza o se qualcosa era cambiato dentro di lei.


Tentò di manifestare di nuovo l’abilità, toccando ripetutamente il bordo del tavolo da dentro la Nebbia e cercando di riprodurre la situazione, ma invano.


<em>“Forse sto solo pensando troppo.” </em>Ritrasse la mano imbarazzata.<em> “Agatha ha ragione, solo perché molte delle streghe ci riescono, non devo presumere che l’evoluzione sia una cosa semplice. Per mia fortuna non ho detto niente, altrimenti Roland mi avrebbe presa in giro.”</em>


Rimise la pietra luminosa nel cassetto e uscì dall’ufficio.


<em>Crack!</em>


Nella stanza in cui era tornato il silenzio si udì improvvisamente un suono sommesso.


Sul lato del tavolo nascosto alla vista, una crepa fiorì lungo le venature del legno.










<em>Aris</em>
                                


                                



