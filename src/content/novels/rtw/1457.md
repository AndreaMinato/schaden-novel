---
title: Capitolo 1457- La Prima Battaglia dell’Isola Volante
pubDate: 2025-08-07T11:37:51.096Z
tags:
    - rtw
---


Entrando nell’entroterra delle Pianure Fertili, il tempo sull’Incrociatore Celeste Eleanor sembrò rallentare sempre di più. La maggior parte delle persone a bordo sapeva che si stavano muovendo, ma non conoscevano la destinazione.


Soltanto i funzionari e i vertici del centro di comando lo sapevano. Si stavano lentamente avvicinando al bersaglio: la mappa era stata contrassegnata con una traiettoria di volo ricurva e l’isola volante avrebbe cambiato rotta verso est ogni dodici ore. Stando al rapporto del Gruppo di Esplorazione, tra diciotto giorni al massimo, la traiettoria di volo dell’Incrociatore Celeste Eleanor si sarebbe incrociata con quella della nuova Divinità degli Dei.


Ma la tranquillità non durò fino a quel giorno.


Al quattordicesimo giorno di viaggio, i giorni pacifici furono interrotti.


Un vecchio modello di Fuoco Celeste fu il primo a scoprire i movimenti dei nemici: apparteneva allo squadrone di rilevamento dei Cavalieri dell’Aeronautica ed era uno dei pochi modelli a due posti ancora in servizio. Il sedile posteriore non veniva più usato dai tiratori, c’erano invece un trasmettitore a scintilla e un unità di trasmissione wireless. Queste modifiche erano state apportate appositamente per permettere ai Fuoco Celeste di fare ricognizione.


“Una Bestia Diabolica si sta avvicinando a centocinquanta chilometri di distanza!”


Seguendo le istruzioni di ingaggio, dovevano per prima cosa usare il trasmettitore a scintilla per trasmettere le informazioni all’isola e poi ripetere lo stesso messaggio sul trasmettitore wireless per avvertire i compagni vicini.


Grazie all’assenza di disturbi elettromagnetici nell’ambiente, il ricevitore riuscì a ricevere e interpretare le informazioni rapidamente.


Quando la stanza del personale ricevette il foglietto contenente le informazioni, l’atmosfera divenne subito seria prima di ribollire.


“Confermate subito l’identità e la posizione dell’equipaggio!”


“Suonate l’allarme e richiamate gli ingegneri!”


“Qui è lo Stato Maggiore, preparatevi per la battaglia!”


“Segnalazione dal personale a terra, le piattaforme aeree 5 e 11 non funzionano correttamente. Attualmente sono in corso riparazioni urgenti.”


“Proprio adesso? Falli sbrigare!”


Dopo essere stato informato, Roland si precipitò immediatamente al centro di comando. “Com’è la situazione attuale?”


“Il nemico si trova ancora a due ore da noi.” Disse Edith con il rapporto in mano. “Verso nord-est sono state avvistate più di trenta Bestie Diaboliche; l’aereo da ricognizione è riuscito a liberarsi dall’inseguimento nemico, ma pare che non abbiano cambiato direzione.”


“Vuoi dire che i demoni hanno scoperto l’esistenza dell’isola?” Chiese Ascia d’Acciaio.


“Non dovrebbe essere così, altrimenti non avrebbero inviato una forza così piccola. I demoni devono aver sicuramente percepito qualcosa e hanno inviato delle truppe per conferma.”


“Non c’è niente di strano.” Disse Roland con calma. Per quanto fosse piccola l’isola volante, era pur sempre una montagna volante. Per un bersaglio di queste dimensioni era impossibile nascondersi completamente, proprio come Fulmine e Maggie avevano scoperto la Divinità degli Dei. Finché la distanza tra loro continuava a diminuire, il nemico li avrebbe presto scoperti. “La Vista Magica di Sylvie è concentrata sull’osservazione del cielo, perciò è normale imbattersi in una piccola squadra di demoni a terra.”


La Perla della Regione Settentrionale annuì. “Molto probabilmente, il loro obiettivo principale è quello di verificare la situazione. Per quanto riguarda il numero di Bestie Diaboliche, i Cavalieri dell’Aeronautica sono in grado di annientarli.”


“Che si tratti di distruggerli o lasciarne scappare alcuni, il risultato non cambierà.” Roland lo sapeva chiaramente: con la velocità in cui viaggiavano, era impossibile che l’Incrociatore Celeste Eleanor riuscisse ad evitare le Bestie Diaboliche. “Il punto cruciale è come riuscire a mantenere il costo di tutto ciò al minimo.”


Sin dall’inizio, la potenza dei Cavalieri dell’Aeronautica era in costante crescita. Dall’assalto alla Catena Montuosa Invalicabile in poi, sommando i Fuoco Celeste di prima e seconda generazione arrivavano a più di duecento unità e costituivano all’incirca due flotte. Il problema risiedeva nel fatto che i nemici si stavano muovendo insieme a tutta la loro base, perciò non avevano limitazioni di logistica né sulla forza militare. Indipendentemente dai numeri, l’Aeronautica militare era destinata a subire grandi perdite.


Roland non contava di ottenere il dominio aereo nella battaglia, sperava soltanto che la scorta del bombardiere riuscisse a portare a termine la missione: ciò richiedeva senza dubbio tutta la forza aerea di cui disponevano ma, se già nella prima fase i Cavalieri dell’Aeronautica dovessero subire perdite troppo grandi, anche i piani successivi ne sarebbero influenzati.


“Volete dire che dovremo attuare il piano B quando affronteremo il nemico?” Chiese Tilly inarcando le sopracciglia.


“Esatto, al tempo stesso saremo in grado di esaminare i risultati delle streghe.” Roland non esitò più. “Porta i tuoi uomini nel magazzino sotterraneo.”


***






Due ore più tardi, il nemico scoprì le tracce dell’isola volante.


Come aveva detto Edith, erano stati inviati semplicemente per indagare ma, inaspettatamente, le Bestie Diaboliche si fermarono a quaranta o cinquanta chilometri di distanza. Il leader usò qualcosa di simile ad un binocolo e osservò per un momento prima di voltarsi per ritirarsi senza indagare oltre.


“Pare che i demoni abbiano imparato molto da Maschera.” La Perla della Regione Settentrionale sorrise. “Sembra che abbiano imparato a rispettare i loro nemici.”


“Sicuramente non si arrenderanno.” Ascia d’Acciaio fissò il cielo. “Credo che i nostri prossimi giorni di navigazione non saranno più tranquilli.”


“Naturalmente.” La voce di Edith conteneva una freddezza paragonabile a quella della Regione Settentrionale. “E questa sarà la nostra migliore opportunità per indebolirli!”


***






Nel pomeriggio dello stesso giorno, i demoni apparvero all’orizzonte.


Davano l’impressione di non voler aspettare un altro giorno di più.


Ma le truppe erano pronte per la battaglia da più di un’ora prima. Tutti i cancelli che collegavano l’esterno erano stati sigillati, i biplani impiegati nell’esplorazione erano tornati e parcheggiati negli hangar. L’intera superficie dell’isola volante pareva priva di vita, persino le finestre del ponte costruito sulla Montagna del Versante Settentrionale erano state sigillate. In quel momento, l’Incrociatore Celeste Eleanor appariva impervio come un’enorme montagna di pietra.


Gli alti funzionari si erano riuniti nel centro di comando. Usando un Nucleo di potere magico che proiettava la visuale esterna, potevano osservare tutto.


La prima ondata di Bestie Diaboliche sembrava essere composta da duecento individui. Il cielo di oscurò mentre esse formavano una linea e si lanciavano verso l’isola volante.


“Tch, ce ne sono così tanti...” Commentò Tilly accigliandosi.


Roland annuì. “Suppongo che questa sia solo l’avanguardia destinata a guidare l’attacco.” Dopotutto, a seguito della Città del Re dei demoni c’era l’intera forza della Regione Pietranera. Il numero di Demoni Folli era stimato essere superiore al milione, perciò anche il numero delle Bestie Diaboliche non doveva essere da meno.


Probabilmente era il loro ultimo momento di serenità in questo viaggio.


“Possono anche essere tanti, ma cosa possono fare ad una montagna?” Una voce risuonò all’improvviso nella mente di tutti. Era una voce memorabile, languida e dolce.


Era Eleanor.


Roland rise.


Questo era il punto impeccabile della loro strategia di battaglia: infatti gli umani potevano fare poco di fronte ad una Divinità degli Dei, ma allo stesso tempo, neppure i demoni erano in grado di fare di meglio.


“Lascio a te il resto.”


“Rilassati, questa è la vendetta che aspetto da più di quattro secoli.” Rispose Eleanor.


Una rete invisibile si distese nella sua visuale. Tutti i movimenti effettuati dalle Bestie Diaboliche all’interno della rete furono trasformati in stringhe di numeri.


La matematica era davvero interessante...


Infuse il potere magico nei suoi tentacoli e lo trasmise su tutta l’isola. Centinaia di nuclei in miniatura si accesero emettendo luce blu, attivando contemporaneamente le torrette delle mitragliatrici a cui erano collegate tramite vari macchinari.


Le torrette mitragliatrici distribuite sui bordi dell’isola si rivolsero una ad una verso i nemici. Le canne si estendevano verso il cielo.


Nell’istante in cui le Bestie Diaboliche entrarono nel raggio di tiro, si scatenarono innumerevoli flussi di luce, mentre la rete invisibile si trasformò in un abbagliante schermo luminoso!






<em>Aris</em>
                                


                                



