---
title: Capitolo 1465: Un Duro Combattimento
pubDate: 2025-08-07T11:30:06.966Z
tags:
    - rtw
---


“Coff coff... coff...”


Nassaupelle impiegò un po’ di tempo per rialzarsi dalle macerie. Se non avesse preparato un corpo fortificato, probabilmente sarebbe morto per le scosse.


<em>“Dannazione... cosa stavano facendo quegli insetti?!”</em>


Sebbene una vita non avesse alcun valore ai suoi occhi, non voleva che sotto gli occhi vigili del Re, si scoprisse che era capace di trapiantare la sua anima. Fino a quando non otteneva il controllo totale sul Nucleo, doveva fare del suo meglio per mantenere la sua immagine attuale. Solo allora sarebbe riuscito a ridurre la diffidenza che gli altri provavano verso di lui.


“Vostra Maestà, state bene...”


“La cupola della Città del Re è stata danneggiata, la barriera magica è stata infranta. Il tempo necessario per ripristinarla alla normalità è di circa un’ora.” Disse il Re rigidamente. “Dobbiamo subito prendere delle contromisure!”


“Cosa erano quella luce accecante e il botto di poco fa?” Intervenne il Sanguinoso Conquistatore. “Perché ho potuto vedere il tumulto persino da Arrieta?”


“Dove sono gli Occhi Demoniaci? Non posso contattare nessuno di loro!” Immeritato si sentiva piuttosto agitato. “Maschera, che cosa hai fatto?!”


<em>Cosa aveva fatto?</em> Improvvisamente Nassaupelle si sentì un fuoco impetuoso scoppiargli dentro. Quegli idioti tutto muscoli e niente cervello non l’avevano ancora capito? Gli umani avevano appena lanciato un attacco senza precedenti contro la razza dei demoni!


La luminosità di quella luce bianca aveva raggiunto uno stato incredibile. Solo l’esplosione visiva era stata sufficiente per causare danni. Adesso, più di dieci dei suoi cervelli erano diventati ciechi. Neppure il sole poteva fare una cosa del genere.


Riguardo alla fine degli Occhi Demoniaci, era ovvio.


Per la prima volta, Maschera non nascose le sue emozioni.


“Gli Occhi Demoniaci sono morti. Usa i tuoi occhi per vederlo.”


Dopo aver pronunciato quelle parole con freddezza, salì sulla piattaforma volante più vicina. Lungo la strada, le macerie continuavano a cadere dalla cupola, finendo nell’ampio Lago di Nebbia Rossa. Indipendentemente dall’entità del danno, la Torre della Nascita non era a rischio. Sin dalla fondazione della Città del Re, questo luogo non era mai stato contaminato dal nemico. Questo attacco avrebbe senza dubbio causato uno shock psicologico non indifferente alla sua razza.


Salì sul punto più alto di Città del Re e venne inondato da una vampata di calore. C’era un odore di bruciato misto nell’aria, come se la zona fosse stata devastata da un incendio.


Ricordava chiaramente che la luce bianca era comparsa vicino alla sommità della cupola, a poche centinaia di metri nel cielo. Nonostante tale distanza, il calore permaneva, andando ben oltre il suo livello di comprensione.


Dopo aver esaminato l’area, ebbe una comprensione basilare dell’intera situazione.


Senza dubbio era stato l’oggetto metallico nero il colpevole di tutto questo.


Non solo aveva creato un enorme buco nella cupola, ma anche distrutto gran parte dei sistemi difensivi di Demoni Simbionti. Osservando il bordo delle crepe, la regione esterna della città era stata schiacciata da una forza particolare. Sebbene i cristalli che componevano il guscio esterno non fossero resistenti come la Torre della Nascita, erano comunque sotto la protezione della barriera magica. Eppure, un singolo attacco era stato sufficiente per aprire un buco. Ciò bastava per dimostrare che la forza distruttiva di quell’oggetto era spaventosa.


Era assolutamente impossibile che la polvere di neve avesse tali effetti, anche aumentando di dieci volte la quantità. L’arma usata dagli umani doveva per forza essere una nuova eredità, eppure la razza dei demoni non ne sapeva nulla!


Ciò che faceva storcere ancora di più l’espressione di Maschera, era che gli uccelli di ferro non si erano lanciati in picchiata per approfittarsi della situazione. Non avevano lanciato un attacco alle forze di terra che erano nel caos. Al contrario, si erano voltati e non sembravano affatto avere l’intenzione di avvicinarsi!


<em>“Potrebbe essere che... di queste cose ce ne sono più di una?”</em>


Si voltò per vedere la Torre e il ribollente Lago di Nebbia Rossa al di là della fessura e il suo cuore sprofondò all’improvviso.


“Fai volare in cielo tutti i Bogle, non lasciarti trattenere dagli uccelli di ferro. Investiga come meglio puoi da altitudini elevate e se scopri eventuali anomalie, fammi immediatamente rapporto!” Maschera ruggì tramite la sua coscienza.


“Fare rapporto a te? Nassaupelle, ti stai forse sbagliando? L’esercito dei Bogle di Città del Re è sotto il mio comando!” Disse Immeritato con tono ostile.


<em>“Se non fosse perché non sono ancora riuscito a produrre un Demone Simbionte capace di volare, sarei qui ad ascoltare le tue sciocchezze?” </em>Maschera trattenne la rabbia e disse: “Ascolta, la forza principale degli esseri umani non è quel mucchio di uccelli di ferro, ma qualcos’altro...” Ripensando alla scena di poco fa, continuò: “Qualcosa che può volare molto in alto e che trasporta un’arma che viene fatta cadere da un’elevata altitudine. Quindi esploderà ad una particolare altezza.<em> </em> A causa della sua tremenda potenza, tutti gli uccelli di ferro volano lungo il perimetro esterno. Il loro obiettivo non è attaccare la Divinità degli Dei, ma proteggere l’attaccante principale! Dobbiamo trovarlo e distruggerlo al più presto possibile, altrimenti siamo condannati!”


“Condannati? Intendi... per via degli umani?” Immeritato fu colto alla sprovvista.


“Presto, abbatti quelle truppe. Soltanto tu sei in grado di farlo!” Poi trasferì la sua coscienza verso il cuore della razza. “Vostra Maestà, per favore permettetemi di muovere la Divinità degli Dei. Non possiamo restare qui, di questo passo diventeremo solo un bersaglio per gli umani!”


Inizialmente aveva immaginato che ci sarebbe voluto un grande sforzo per convincere il Re a spostare la fortezza volante ed evitare gli umani, ma, con sua sorpresa, il Re diede subito il suo ordine. “Il controllo di Città del Re sarà temporaneamente sotto al tuo controllo. Assicurati di eliminare gli intrusi!”


Era un comando privo di emozioni, completamente frutto della ragione... Maschera chinò il capo davanti alla Torre della Nascita. “Il vostro desiderio è un ordine, Vostra Maestà.”


Da quando il Re si era fuso con il sistema centrale, agiva di più come voleva Maschera. Forse, in un secolo o più, avrebbe veramente capito le sue convinzioni. Sfortunatamente, se non fosse perché la Santa Sede del Dominio fosse così terrificante, non avrebbe dovuto adottare misure così drastiche.


Maschera sollevò il nucleo in miniatura e vi infuse il potere magico.


La Divinità degli Dei produsse un rombo e si alzò senza alcun segnale di avvertimento, volando verso la base della colonna di fumo che si stava disperdendo.


Avendo il pieno controllo, non c’era bisogno che informasse i subordinati. Il nucleo nella sua mano era sufficiente per far funzionare tutta Città del Re a suo piacimento. Senza dubbio, il movimento improvviso dell’isola creò ai demoni dei pericoli non banali. Ad esempio, gli sprovveduti che attraversavano i confini delle scogliere sarebbero caduti da decine di migliaia di piedi, schiantandosi a morte. Tuttavia, questa non era una cosa di cui Nassaupelle doveva tener conto.


Se avesse permesso all’esplosivo nero di atterrare sulla cupola, la situazione sarebbe diventata irreversibile per davvero!


***






“Rilevato un gran numero di Bestie Diaboliche che prendono il volo! Ripeto, rilevato un gran numero di Bestie Diaboliche che prendono il volo!”


“Stanno venendo verso di noi!”


“Qui parla lo squadrone numero 6. Ragazzi, disperdetevi e preparatevi all’attacco!”


Quando finalmente la luce dell’alba illuminò i cieli, i Cavalieri dell’Aeronautica potevano non ricorrere più ai fanali posteriori per determinare l’orientamento. Tuttavia, nonostante fossero immersi nella luce dorata dell’alba, la situazione non era perfetta. A parte la nuvola di fumo che assomigliava ad un fiore che sboccia, un gran numero di puntini neri iniziarono a comparire nella visuale di tutti. Si stavano alzando dalla Divinità degli Dei come uno sciame di calabroni.


“Arca della Pace, qual è la situazione?” Chiese Tilly ad alta voce.


“Abbiamo finito di fare i calcoli, stiamo procedendo verso il punto di sgancio.”


In precedenza, la conferma della situazione dell’esplosione aveva fatto perdere allo squadrone di bombardamento un bel po’ di tempo. Poiché la Città del Re dei demoni aveva un guscio esterno, per poter esprimere al meglio la potenza del secondo esplosivo ad alto potenziale, dovevano avvicinarsi il più possibile alla fonte della Nebbia Rossa. Anche se Sylvie era riuscita a calcolare rapidamente i nuovi parametri per lo sgancio, i margini di errore risultanti da una caduta di settemila metri superavano la dimensione della fessura. Di conseguenza, l’Arca della Pace aveva intenzionalmente abbassato la quota di 1.500 metri, in modo da garantire che la bomba cadesse nella città.


“L’Arca della Pace è pronta a sganciare. A tutti gli squadroni, preparatevi alla carica.” Una decina di secondi dopo, dal trasmettitore arrivò un altro messaggio.


“Aspettate!” Interruppe improvvisamente Sylvie. “La Divinità degli Dei ha iniziato a muoversi!”






<em>Aris</em>
                                


                                



