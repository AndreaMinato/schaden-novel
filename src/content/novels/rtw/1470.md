---
title: Capitolo 1470- Frattura
pubDate: 2025-08-07T11:37:51.097Z
tags:
    - rtw
---


“È… impossibile…”


Guardando verso l’orizzonte rosso, il Sanguinoso Conquistatore gridò brandendo l’ascia da battaglia.


Anche se non poteva vedere l’esatta situazione sulla Divinità degli Dei, era ovvio che non fosse ottima, dato l’uragano rosso che s’innalzava verso il firmamento o il rumore delle successive esplosioni. Essendo uno dei primi Signori Anziani della razza ad evolversi, era stato il primo a vedere la “pioggia ardente” creata dagli uomini. Ricordava che solo le calamità della Regione Pietranera avrebbero potuto creare un tale fenomeno, un mondo riecheggiante e fiamme alte fino al cielo.


Inoltre, l’intensità dell’esplosione del potere magico, che aveva spazzato verso di loro, era stata così forte che perfino gli Ascendenti Superiori l’avevano percepita. Le loro peggiori aspettative erano state confermate. Non poteva essere considerata un’onda, piuttosto un tonfo che li aveva colpiti al cuore: solo la morte del Re avrebbe potuto scatenare un batticuore così distinto.


Se qualcuno avesse voluto uccidere il Re, allora avrebbe dovuto attaccare prima la Divinità degli Dei; ciò implicava combattere migliaia di Demoni Giovani, più di cento mila Demoni Originari e ancor più Demoni Simbionti. Il Sanguinoso Conquistatore non riusciva ad immaginare come gli umani ci fossero riusciti.


“Cosa sta succedendo laggiù? Cosa stanno facendo Immeritato e Maschera?” La sua rabbia raggiunse il picco.


I due bastardi avevano affermato con sicurezza di poter proteggere la Divinità degli Dei, ma in meno di un’ora la retroguardia era caduta in mano nemica. Se fossero comparsi sul campo, non avrebbe esitato a farli a pezzi!


“Aspetta, dove stai andando?”


Cicatrice Mortale fermò il Sanguinoso Conquistatore che, digrignando i denti, stava lasciando il campo.


“C’è bisogno di chiederlo? È ovvio che stia andando ad uccidere il nemico! Lasciami passare!”


“Come farai a toccare quell’ammasso metallico nel cielo?” Quest’ultimo rimase fermo. “Inoltre, la Torre della Nascita che si trova qui è l’unica risorsa di Nebbia Rossa raggiungibile, dato che la Divinità degli Dei è stata danneggiata. I sopravvissuti della razza si ritireranno sicuramente ad Arrieta. Stai pianificando di avanzare contro l’orda in arrivo?”


“Quindi? Distruggerò chiunque provi a fermarmi!” Sbottò il Sanguinoso Conquistatore.


“E far sprofondare il morale dei sopravvissuti come risultato?” Gli disse serio Cicatrice Mortale. “L’esplosione precedente ha già lasciato inquieto il campo. Se dovessi andare da solo, probabilmente penserebbero che sei scappato in preda al panico! L’ordine nell’armata allora collasserebbe…”


“Cazzate!” Il Sanguinoso Conquistatore non riuscì a trattenere la sua rabbia. “Combattendo contro le legioni del Regno Cielo-Mare, non ho mai fatto un passo indietro. Come osi dire che io abbia paura?”


“Che importa se non hai paura? Importa ciò che penseranno gli altri Demoni Evoluti. Anche se una supposizione fosse incongruente con la realtà, potrebbero sorgere dei dubbi in momenti di caos e pericolo. Purtroppo per te è probabilmente difficile capire questo punto di vista con le tue capacità comprensive.”


Improvvisamente una voce risuonò dietro di loro.


Il Sanguinoso Conquistatore spalancò gli occhi, incapace di dimenticare la voce del suo proprietario: era il Signore del Cielo, Hect Zod, a lungo disperso!


Alzò l’ascia senza esitazione, girandosi e fendendo verso il basso: il potere magico riecheggiante esplose, lasciando un cratere largo decine di metri!


Prima che la polvere si depositasse, Hect Zod uscì da un’altra Porta della Distorsione.


“Tu… traditore!” Ruggì il Sanguinoso Conquistatore, girando la testa.


“Per questo dico che a nessuno interesserebbe della verità, indipendentemente da quanto possa essere ridicola la supposizione.” Disse con indifferenza. “Non ho mai tradito la razza.”


“Dove sei stato negli ultimi mesi?” Anche Cicatrice Mortale aveva un’espressione scioccata: anche se non era arrabbiato come il Sanguinoso Conquistatore, rimase comunque diffidente.


“Sono andato nella Terra Senza Fondo… ciò che la razza considera l’origine del potere magico: il Regno delle Menti.” Rispose Hect Zod.


“Cosa… hai detto?” Cicatrice Mortale rimase stupito.


“Si trova tra la Terra dell’Alba e la Regione Pietranera, sopra il mare dove la nebbia si alza.”


Il Signore del Cielo raccontò brevemente le sue esperienze e scoperte. “E la persona che mi ha informato di ciò è stata la Signora degli Incubi, Valkries.”


Questa serie di incredibili notizie lasciò a bocca aperta i due Signori Anziani, oltre a far mormorare gli altri Demoni, riuniti dopo aver sentito il trambusto.


Poco dopo, il Sanguinoso Conquistatore tornò in sé. “Quindi hai scelto di unire le forze con gli umani per tradire il Re? Questo assalto è il risultato della tua combutta con loro?”


“So che non riesci a capire: ti stai facendo accecare dalla rabbia ed insisti per vendicarti degli umani, ma ricacci in un angolo remoto della tua mente gli interessi della tua razza.”


Hect Zod si voltò a guardare Cicatrice Mortale. “Ma tu sei diverso dal Sanguinoso Conquistatore: dovresti capire il significato dei miei indizi. Inoltre, non ho partecipato ai piani d’assalto degli umani, anche se ci ho avuto a che fare. È veramente ridicolo considerarla una combutta.”


Dopo un breve silenzio, Cicatrice Mortale parlò. “Hai ragione: non sono il Sanguinoso Conquistatore. In quanto tale, i sofismi per me non hanno significato. Ma è indubbio che la tua diserzione abbia indirettamente indebolito le difese di Città del Re. Anche se tu stesso non hai partecipato all’attacco, non si può dire che non ti riguardi: restare con le mani in mano, ai margini, è come aiutare gli umani, in un certo senso.”


“Basta con le cazzate!” Ruggì il Sanguinoso Conquistatore. “Usa la tua abilità per bloccarlo; io lo farò a pezzi con le mie stesse mani!”


Tuttavia, Cicatrice Mortale non agì. “Ciò che voglio chiederti è se pensi di star facendo tutto ciò per il bene della razza.”


“Ciò che penso è insignificante.” Rispose calmo Hect Zod. “Gli umani sono entrati in possesso di un’eredità che supera di gran lunga le nostre aspettative: è questo il punto. Ormai è impossibile distruggerli del tutto: alla fine, entrambe le parti verrebbero sconfitte. Nessuno può continuare questa battaglia che si ripete. Tuttavia, proviamo a guardarla da un altro punto di vista: se la Battaglia della Volontà Divina non fosse davvero necessaria, allora entrambe le razze potrebbero sopravvivere.”


“Perché è la nostra razza a dover fare compromessi?”


“…” Questa volta, la voce del Signore del Cielo aveva una nota malinconica. “Perché l’unico che può influenzare Dio… è un umano.”


“Ne sei sicuro?”


“Se vedessi quel mondo immaginario, non diresti così.” Il Signore del Cielo sospirò. “Da quello che ha detto la Signora degli Incubi, una volta esisteva la possibilità per la nostra razza di arrivare così lontano. Heathtalese, che ha creato la Scuola Nuvola, aveva sentito i bisbigli degli Oracoli; inoltre, a quel tempo, gli umani erano divisi.”


Cicatrice Mortale lo fissò a lungo, apparentemente cercando di determinare se le sue parole fossero sincere. Alla fine, chiese sommessamente: “La Signora degli Incubi in che direzione desidera portare la nostra razza? Ha giurato fedeltà all’umano che hai menzionato?”


“No, noi non dobbiamo fare nulla; dobbiamo solo portarlo alla Terra Senza Fondo.”


“In questo caso…”


“Ridicolo!” Il Sanguinoso Conquistatore sollevò e poi pestò un piede a terra, interrompendo la conversazione tra i due. “Che differenza c’è dall’arrendersi e sottomettermi, lasciando il proprio destino nelle mani di qualcun altro? Credi alle promesse degli esseri inferiori? Penso che tu sia pazzo! Nemmeno la Signora degli Incubi è degna di nota!”


“Questa è la nostra unica possi…”


“Hahaha… stai trattando la carità come una possibilità?” Alzò la sua ascia. “I secoli di guerra contro il Regno Cielo-Mare non ti hanno per niente incoraggiato? Oh, dimenticavo: ti manca davvero il coraggio. Dopotutto, come puoi incontrare un forte nemico se ti nascondi nelle retrovie?”


L’espressione di Hect Zod sprofondò.


“Sono nato per il sangue e il massacro! E il cosiddetto destino è solamente qualcosa che io posso tenere!” Ruggì il Sanguinoso Conquistatore. “Abbassare le armi contro il nemico e supplicare per la loro benevolenza? No… io, Sanguinoso Conquistatore, preferirei morire piuttosto che arrendermi a qualcuno!”


“Anche se sapevo che sarebbe andata a finire così, ho sperato con tutto me stesso di poterlo evitare.” Hect Zod alzò una mano e schioccò le dita: una nuova Porta della Distorsione si aprì lentamente dietro di lui.


Al di là si ergeva Disastro Silenzioso, impassibile.


Nuvole scure si levarono nel cielo.










<em>Leaxis</em>
                                


                                



