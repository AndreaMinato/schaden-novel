---
title: Capitolo 1476: Giungere Diretti Al Nucleo
pubDate: 2025-08-07T11:30:06.967Z
tags:
    - rtw
---


Ovviamente, “lui” poteva benissimo essere un’illusione, una marionetta o qualcos’altro. Ciononostante, era sostanzialmente la stessa cosa: era probabile che gli Oracoli si fossero infiltrati da tempo a Città del Cielo.


“È una fortezza con decine di migliaia di persone…” Mormorò Roccia. Avendo i mezzi, per un Oracolo non era difficile distruggere qualsiasi cosa: dopotutto, poteva aprire spaccature e creare l’Erosione. Tuttavia infiltrarsi sotto il naso di decine di migliaia di persone, senza essere localizzato, lo rendeva insondabile.


“Anche io spero di essermi sbagliato, ma è la conclusione più logica.” Sospirò Roland.


Il Mondo dei Sogni aveva delle leggi abbastanza uniche, le quali impedivano agli Oracoli di mostrare tutta la loro forza. Avevano bisogno dell’aiuto del potere magico, qualsiasi cosa volessero fare.


Gli unici posti che possedevano una discreta quantità di nuclei Caduti al Male erano Città Prisma e Città del Cielo.


Adesso l’iniziale apparizione degli Oracoli sotto Città Prima non sembrava più una semplice coincidenza: anche se si trattavano di intrusi esterni, erano esperti di quel mondo.


Era probabile che avessero puntato al Quartier Generale della Gilda subito dopo la distruzione di Città Prisma. Oltre ad attendere l’occasione giusta per assassinare Zero, gli Oracoli rimasti erano solo una facciata ingannevole.


“È inutile preoccuparsi: lo sapremo una volta giunti lì.” Roland premette sulle spalle del Difensore. “Ricordi ancora cosa ti ho detto? Adesso, sono due i mondi che stanno combattendo contro Dio e la Gilda ha già contribuito enormemente alla Battaglia della Volontà Divina. Ora è il mio turno per ripagarvi.”


“Signor Roland…”


“Lascia fare a me.”


Roland uscì dalla sala principale seguito dallo sguardo serio di Roccia; Fei Yuhan e Valkries lo stavano aspettando.


Non era sorpreso che Fei Yuhan fosse lì: essendo un membro della Gilda di nuova generazione, con una forza sorprendente, era ovvio che fosse presente ovunque ci fosse del pericolo. Ciononostante, era abbastanza strano che anche Valkries fosse rimasta. Non credeva che potesse sviluppare dei sentimenti per il Mondo dei Sogni, men che meno combattere per difenderlo. Normalmente una persona avrebbe cercato un luogo poco appariscente per godersi la vita come veniva.


Anche se ripetutamente sconfitti, gli Oracoli restavano comunque una minaccia: potevano facilmente uccidere un marzialista, anche nell’ambito del Mondo dei Sogni. Dal momento che non era più la Signora degli Incubi e che aveva perso la sua pietra magica, Valkries non era molto diversa da un normale marzialista. Era ovvio che avrebbe incontrato molti pericoli dirigendosi a Città del Cielo.


“Non c’è bisogno che fare quella faccia stranita.” Sbottò Valkries. “Voglio semplicemente vedere come sono Dio e gli Oracoli di cui parli tanto. Se fossi al posto mio, non saresti indifferente verso una tale opportunità, non è così?”


Roland scrollò le spalle. “… così sembra.”


Mentre chiacchieravano, dalla base poco distante risuonò il rombo del motore di un elicottero: era giunto il momento di decollare.


Seguì una seria movimentata di attività, che si protrasse per un giorno e mezzo.


Dopo essere stati mandati all’aeroporto tramite l’elicottero, presero uno speciale aereo privato che li portò a destinazione. Infine furono divisi in squadre ed informati della missione, per poi essere inviati alla zona di guerra tramite elicotteri militari.


Era evidente che il sistema governativo di risposta alle catastrofi fosse stato completamente attivato. Il traffico di automobili stracolme si poteva vedere solo a circa un centinaio di chilometri da Città del Cielo.


I rifugiati, invece, erano stati posti sotto il controllo dei militari per la gestione delle calamità in modo che fosse mantenuto l’ordine, quindi la situazione non era precipitata nel caos più totale.


Da quando erano decollati, Valkries non aveva smesso di fissare all’esterno. Dopo essere saliti a bordo dell’aereo, aveva richiesto di cambiare posto per uno vicino al finestrino: era chiaramente incuriosita da quella nuova esperienza.


“A parte essere un po’ rumoroso, la velocità non è male. Almeno, vola più veloce di me.” Alcuni istanti dopo, sospirò. “Gli umani hanno davvero abilità uniche quando studiano le leggi di un mondo.”


“Anche tu puoi volare?” Fei Yuhan chiese con vivo interesse.


“La maggior parte dei Demoni Evoluti, se non sono limitati dal potere magico o dalla propria stazza, scelgono di fondersi con una pietra magica che apporta una maggiore velocità di movimento. Una di queste include il volo, naturalmente.”


“Come come? Adesso riconosci il potenziale dell’umanità?” Roland non si fece scappare l’occasione per vantarsi.


“Sfortunatamente… qui non c’è traccia di potere magico.” Valkries scrollò le spalle.


“Perché dici così?” Chiese perplessa Fei Yuhan. “Se un aereo avesse bisogno del potere magico per volare, allora potrebbe essere guidato solo da noi marzialisti.”


“No, non intendevo questo. Gli umani sono riusciti a creare una macchina così complessa senza l’uso del potere magico. Se a questa si aggiungesse la magia, allora cosa accadrebbe?” Disse lentamente Valkries. “Mi sono sempre chiesta quale fosse la differenza tra Dio e noi. Potrebbe essere questa? Dopotutto anche il potere magico è parte delle leggi del mondo.”


Roland, sorpreso, sollevò un sopracciglio: era davvero meravigliato dalla Signora degli Incubi. In poco meno di mezzo anno, trascorso nel Mondo dei Sogni, aveva già imparato ad usare un approccio scientifico per comprendere le cose.


Allora non era del tutto corretto dire che la longevità fosse un ostacolo per la civilizzazione: ad un occhio critico, ciò dipendeva da che tipo di persona avesse un’aspettativa di vita maggiore.


Verso mezzogiorno del giorno dopo, Roland poteva già vedere la Città del Cielo che si ergeva sulla vetta della montagna.


La città ai piedi della montagna era ricoperta di denso fumo e si sentivano occasionalmente delle esplosioni: era ovvio che marzialisti provenienti da tutto il mondo stessero combattendo contro i Caduti al Male. Rispetto all’ordine della squadra di evacuazione, questo era il vero campo di battaglia.


Forse nemmeno loro si erano mai immaginati il giorno in cui l’orda di nemici avrebbe attraversato le strade.


Per quanto riguardava la missione affidata a Roland, era ovvia: dirigersi direttamente al cuore dell’incidente, il Quartier Generale della Gilda.


L’elicottero li trasportò al punto di raccolta sul fianco della montagna, dove li stavano già attendendo più di venti marzialisti di altre fazioni.


Forse erano stati precedentemente avvisati del loro schieramento, ma nessuno scambiò due chiacchiere né fece domande sull’identità di Roland. Dopo un breve scambio di parole, confermarono il percorso di base e la suddivisione dei compiti. Rispetto alla prima missione congiunta, questa volta il gruppo era chiaramente formato da marzialisti d’élite con esperienza: non solo cooperavano bene, ma erano anche estremamente disciplinati.


La struttura di Città del Cielo era esattamente l’opposto di quella di Città Prisma. La Gilda aveva costruito una torre per contenere l’Erosione, comparsa a mezz’aria. Tuttavia, considerando i problemi sorti dalle operazioni di evacuazione e di soccorso, c’era un passaggio nascosto che connetteva la cima al fondo della torre. Finché qualcuno era a conoscenza del percorso, avrebbero potuto evitare lo sciame di Caduti al Male sulla vetta della montagna.


Sotto il comando della guida del Quartier Generale, le forze d’assalto non incontrarono troppi ostacoli.


A volte incappavano in alcuni Caduti al Male, ma venivano rapidamente e silenziosamente sterminati: Roland non dovette nemmeno alzare un dito.


Le forze d’assalto arrivarono in breve tempo nella stanza d’isolamento in cima alla torre, dove erano conservati i nuclei.


Era un’enorme stanza a forma di enorme barile; i muri di metallo contenevano tutti i nuclei Caduti, raccolti fino a quel momento dal Quartier Generale. Al centro si trovavano una piattaforma mobile e due bracci robotici, usati per recuperare i nuclei. In termini di magnificenza, la Città del Cielo non era per niente inferiore a Città Prima.


Al centro della piattaforma si ergeva una figura: il Presidente della Gilda dei Marzialisti.


Tuttavia, quando “lui” si voltò, si trasformò progressivamente in un’altra persona. La trasformazione non fu istantanea, ma una riorganizzazione dei tratti facciali lenta, visibile ad un occhio umano. Anche la sua altezza diminuì, prendendo infine le sembianze di una donna sconosciuta.


“Sono l’Oracolo Epsilon.” Disse pacata. “Roland, ti ho aspettato a lungo.”


Era veramente infausto che il nemico li stesse aspettando: erano caduti in trappola. Tuttavia, Roland rimase sorpreso quando non sentì nessuno agitarsi.


Fei Yuhan avrebbe sicuramente sguainato la sua spada, pronta per l’assalto.


Girandosi leggermente per dare un’occhiata, il suo cuore sprofondò: non c’era niente intorno a lui. Era solo.










<em>Leaxis</em>




                                


                                



