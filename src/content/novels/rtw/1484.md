---
title: Capitolo 1484: Rivelazione
pubDate: 2025-08-07T11:30:06.968Z
tags:
    - rtw
---


Quando parlò, il mondo intero sembrò calmarsi.


Anna riusciva addirittura a sentire i battiti del proprio cuore; aprì la bocca, ma non sembrò emettere alcun suono.


“Ma in quale altro luogo potremmo andare?”


“…” Con grande sorpresa di Anna, la Guardiana si zittì.


“Sembra che anche tu conosca la risposta. Non abbiamo un altro luogo in cui andare: solo questo.”


Facendosi forza, Anna osservò attentamente la Guardiana: assomigliava a un essere umano e parlava la comune Lingua del Regno. Essendo comparsa improvvisamente, era facile immaginare le sue origini. “Ho sentito da Joan che sei intrappolata qui. Non hai mai pensato di andartene?”


“La signorina Joan, eh…” La Guardiana sfoggiò un sorriso gentile. “Sembra che abbia riportato davvero la domanda. Sfortunatamente, non esiste una vera risposta.”


“Tuttavia c’è ancora qualcuno che cerca la risposta e questo qualcuno è come te.”


“Come me?”


“So che appartieni al Regno delle Menti… e in quel luogo, un Oracolo di nome Lan ha tentato di cambiare tutto.” Anna spiegò brevemente perché si trovasse lì. “Raggiungere l’obiettivo richiede due condizioni. La prima è stata soddisfatta; io sono qui con la persona che può risolvere il secondo problema. Tutto ciò che rimane da fare è aprire il ponte di luce per mandarlo nel Regno delle Menti…”


“Mi spiace. Non conosco l’Oracolo di cui parli.” La Guardiana scosse la testa, interrompendola. “Inoltre, per aprire il ponte, è necessario inserire una Pietra dell’Eredità completa nella piattaforma senza fondo per attivare l’Origine della Magia. In questo modo comparirà il ponte di luce. Sai molte cose, questo è vero, ma non posso aiutarti.”


“Aspetta!” L’espressione di Anna cambiò, mentre aggiungeva velocemente: “Non sei un recettore?”


“Lo sono, ma sono inutile anche io senza la Pietra dell’Eredità.” Si mise al fianco di Anna e le toccò dolcemente i capelli. “Lascia questo luogo, figlia mia. Fallo finché sei in tempo.”


La figura della Guardiana iniziò a svanire, quasi stesse comparendo nel nulla.


Anna allungò una mano, cercando di afferrarla, ma non toccò nulla.


“Infine, dimentica qualunque cosa tu abbia sentito… se un Oracolo traditore esistesse davvero.” Quando scomparì del tutto, i suoi lievi sussurri risuonarono nelle orecchie di Anna. “La Battaglia della Volontà Divina è un tentativo per cercare la risposta. In questa ricerca, così lunga e vasta, non è mai esistita alcuna conclusione, quindi come possono una o due persone risolverla? Inoltre, se lui è davvero così forte, non avrà ovviamente bisogno di un ponte o di una chiave.”


<em>Questo è… il risultato della nostra perseveranza…</em>


Paralizzata lì in piedi per lo shock, Anna chinò il capo, guardando il proprio palmo vuoto.


Cosa avrebbe dovuto fare adesso?






…






Usignolo percepì di essere più sciolta nei movimenti: sembrava che ci fosse qualcosa di diverso.


Non riusciva ad esprimere esattamente quale fosse la differenza, ma poteva percepire l’armonia all’interno della Nebbia. In passato, aveva sempre usato le linee distorte, ma queste erano come una lama estremamente pericolosa: doveva rimanere molto concentrata per evitare di ferirsi.


Quel mondo nero e bianco, in quel momento, sembrava docile come un agnellino; esaudiva ogni sua richiesta, rendendola un’esperienza completamente piacevole.


In pochi minuti, aveva distrutto tre Madri della Colonia, ma i nemici non erano nemmeno riusciti a sfiorare gli angoli delle sue maniche.


In termini di risultati in battaglia, nemmeno Disastro Silenzioso, che era considerato al pari di una Trascendentale, stava combattendo così bene come lei.


Usignolo ne era compiaciuta.


L’unica cosa che la metteva a disagio era il liquido appiccicato a lei. Poteva evitare gli artigli affilati e i tentacoli dei nemici, ma non poteva isolarsi dagli organi putridi: questo era il prezzo per insinuarsi nelle Madri della Colonia e colpire il loro punto debole.


<em>Anna avrebbe bruciato facilmente queste cose disgustose, vero?</em>


Pensandoci, non poté evitare di guardare nella direzione in cui si trovava Anna, ma non appena la vide tremò di paura: immobile e disorientata, era rivolta a nord, come se qualcosa l’avesse bloccata sul posto. Alcune Bestie di Lame la stavano raggiungendo dalla dolina, mentre Phyllis era già in battaglia contro una di queste. Nonostante le sue urla disperate verso Anna, questa non sembrò sentirla.


<em>Cosa sta facendo?</em>


<em>Da quell’angolazione, dovrebbe riuscire a vedere chiaramente Phyllis e i nemici in avvicinamento!</em>


Usignolo si voltò bruscamente, dimenticandosi dell’inseguimento dei mostri del Regno Cielo-Mare, e si precipitò verso Anna il più velocemente possibile.


Tuttavia, una Bestia di Lame aveva già spiegato le sue sottili ali sulla schiena!


<em>Dannazione, non arriverò in tempo…</em>


In quell’istante, vide apparire sul terreno una linea bianca, che partiva dai suoi piedi fino ad arrivare ad Anna. Era probabilmente una fessura nel terreno: le sue abilità non mostravano i contorni presenti nel mondo naturale, poiché le loro strutture erano estremamente minute e complesse.


Se fossero apparsi i contorni di ogni macchia di fango o granello di sabbia, sarebbe stato inutile per lei seguirli, anche se si fosse focalizzata completamente.


Tuttavia, quella era la prima volta che Usignolo vedeva una linea di bianco puro unita selettivamente a una sottile fessura.


Assomigliava a una guida luminosa e lei inconsciamente allungò una mano per agguantarla, prima di tirarla verso l’alto con forza!


Il potere magico al suo interno fuoriuscì in un istante, mentre la Nebbia esaudiva la sua richiesta: la linea si alzò improvvisamente, dividendo in due tutto ciò che stava di fronte a lei.


Dove c’era Anna, tutto era rimasto intatto; tuttavia, dall’altra parte, il terreno si era sollevato di circa un metro.


Non si trattava di una semplice trasformazione del terreno. In un istante la Bestia di Lame, che era balzata in avanti, era stata tagliata: la metà anteriore continuò ad avanzare a mezz’aria, mentre la parte posteriore a salire. Era come se le due parti del corpo non fossero sullo stesso piano!


Il nemico, diviso perfettamente a metà, precipitò al suolo, a poca distanza da Anna.


I bordi tagliati del suo corpo erano piatti come uno specchio.


Usignolo, nel frattempo, si sentì travolta da un estremo affaticamento e restare in piedi senza barcollare diventò difficile. Questo era un sintomo dell’espansione del suo potere magico. Era chiaro che la serie di cambiamenti appena accaduti non fossero una semplice dimostrazione della sua abilità.


Ciononostante, non stava più considerando niente di tutto ciò.


Anna era ancora lì, disorientata, come se tutto quello che le stesse accadendo intorno non la riguardasse.


Usignolo, esausta e a denti stretti, le si avvicinò da dietro, la prese per le spalle e fece girare.


<em>Cosa stai facendo?! Tutti stanno combattendo per realizzare il tuo obiettivo, eppure ti metti così facilmente in pericolo. Vuoi forse rendere vani tutti gli sforzi fatti finora?</em> Usignolo voleva rimproverarla sonoramente, ma non proferì parola. Conosceva Anna, addirittura più di quanto la conoscesse Roland: non si sarebbe mai arresa, fino all’ultimo. C’era un unico valido motivo per il suo disorientamento: aveva già trovato la Guardiana ed aveva ricevuto un responso negativo.


Il rimprovero che si era preparata svanì all’istante. Richiedeva un immenso coraggio sopportare una tale pressione, senza chiedere niente in cambio, e restare lì.


“Hai incontrato la Guardiana?” Chiese con delicatezza Usignolo.


“Sì.” Anna annuì lentamente.


Come avevo previsto.


Provò fitte di dolore e afflizioni non appena vide la sua espressione disorientata. Nonostante tutti gli sforzi fatti, alla fine avevano fallito: non erano riusciti ad invertire i loro destini prestabiliti.


Non riuscì a non abbracciarla dolcemente.


“Non importa. Anche se falliremo, non importa. Ti accompagneremo fino alla fine.”


“Fallire? Perché dici questo?” La reazione di Anna superò le sue aspettative.


“Uh…” Usignolo rimase per un momento scioccata. “La Guardiana ha approvato la tua richiesta?”


“No, ha rifiutato. La Terra Senza Fondo non si aprirà senza la Pietra dell’Eredità. Nemmeno lei può fare qualcosa.” Anna scosse la testa.


“Allora perché mai tu…”


“Però mi ha fatto una rivelazione.” Anna alzò lo sguardo, gli occhi vacui adesso brillanti. “Oracoli o Guardiana, loro non possono violare le leggi imposte da Dio. Ma se qualcuno avesse davvero la forza per cambiare tutto, allora potrebbe raggiungere l’altra estremità del ponte senza il loro aiuto!”










<em>Leaxis</em>
                                


                                



