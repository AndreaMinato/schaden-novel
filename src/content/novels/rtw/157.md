---
title: Capitolo 157- Cenere (Parte I)
pubDate: 2025-08-07T11:37:50.898Z
tags:
    - rtw
---






Quando Cenere vide le persone apparire, capì immediatamente che erano streghe. Poteva percepire la magia nei loro corpi, a dimostrazione che Theo non aveva mentito. Ma non era tutto, riusciva anche a determinare approssimativamente la loro forza, soprattutto quella della strega che guidava il gruppo. La sua magia era come un coltello affilato - bastava concentrarsi su di lei per sentire un lieve dolore lancinante.


“Io sono Cenere. Sono molto felice di incontrare voi sorelle dell'Associazione delle Streghe Alleate”. Cenere mise da parte la sua spada per avvicinarsi alle quattro streghe e abbracciarle una dopo l'altra... “No,” pensò, “ce ne sono cinque”. Cenere alzò la testa, e vide una macchia nera che girava in aria sopra di loro: "Non vuole scendere a terra?”


"Lei ci fa da vedetta,” rispose ridendo la strega in testa, "Io sono Usignolo.” poi indicò le altre tre streghe. "Sono Pergamena, Foglia, ed Eco". Poi indicò verso l'alto, "E la ragazzina lassù è Fulmine”.


Quando Cenere guardò Pergamena, rimase sbalordita. La magia che sentiva provenire da lei era debole, come se il suo corpo fosse costantemente nascosto da nuvole. Ricevere tale sensazione la lasciò enormemente sorpresa, “Una straordinaria?”


Sentendo la sua domanda, Usignolo si incuriosì. "Sei in grado di vedere la magia"?


"No, non vedere, percepire", rispose Cenere, "Dal momento che il loro corpo è cambiato a causa della magia, le straordinarie sono in grado di rilevarne la forma e il flusso. Penso che questa sorella la senta proprio come me.”


Pergamena annuì e disse con un sorriso: "In effetti, mi ha permesso di trovare un sacco di compagne nel vasto mare di gente".


"Sai quanto siano rare queste straordinarie?” disse Usignolo.


Sentire che si preoccupava della frequenza del tipo straordinario, piuttosto che chiedere "Che cosa sono le streghe straordinarie" ... Cenere pensò tra sé, “Come può l’Associazione aver già sentito parlare di una straordinaria? Questo termine è severamente proibito dalla Chiesa. Dopotutto, le loro capacità influenzano direttamente il loro corpo e per questo non sono oppresse dalla Pietra Divina della Vendetta. Ogni persona che entri in contatto con una straordinaria è il nemico numero uno della Chiesa.”


“Ci sarà una strega straordinaria su mille", Cenere continuava a pensare alla faccenda precedente, ma il suo volto era impassibile come sempre, "Finora, contando anche Pergamena, ne ho viste solo tre.” Dopo una pausa, Cenere chiese: "A proposito, ricordo che il capo dell'Associazione delle Streghe Alleate si chiama Cara. Come sta?”


"Lei è morta…” Usignolo scosse la testa. "Lei è morta durante la ricerca della Montagna Santa".


"È un vero peccato.” Cenere espresse le sue condoglianze a voce bassa, ma quello che davvero la preoccupava era che quando Usignolo aveva risposto non aveva visto alcun segno di tristezza. “Chi è il vostro nuovo capo?”


Prima torniamo in città.” Usignolo sorrise, "Lo vedrai presto”.


…






Camminavano per la città come qualsiasi altra persona, dando a Cenere la sensazione che ci fosse qualcosa di sbagliato. Com'era possibile che le streghe dell'Associazione potessero camminare per le strade tenendo in mano torce? E, ancora più inaspettato, la città non era morta dopo il tramonto. Dietro le finestre di carta di molte case, vedeva il profilo di deboli fuochi, come fossero candele accese. Ascoltando attentamente, riusciva anche a sentire molti bambini che leggevano ad alta voce.


Le candele, anche se non potevano essere definite oggetti costosi, non erano reperibili facilmente con i pochi risparmi dei civili. Non erano in grado di comprarne molti, quindi non potevano essere utilizzate con leggerezza. Vedere che la città aveva in realtà così tanti abitanti che accendevano candele di notte era una scena incredibile da guardare. Inoltre, a giudicare dalla continua lettura parola per parola, stavano tutti cercando di insegnare ai loro figli a leggere?


Tuttavia, poiché le altre non avevano menzionato quello strano comportamento, Cenere fu troppo pigra per chiederlo. In ogni caso, non era quello il luogo dove avrebbero vissuto in futuro, l'unica cosa che doveva fare era portarle via di lì il più presto possibile.


Dopo molte svolte sul percorso, il gruppo si avvicinò alla zona del castello, permettendo a Cenere di vedere le mura e le guardie di pattuglia anche nel buio della notte. Non riuscì a trattenersi dal chiedere: ”Dove stiamo andando?”


Ma con suo stupore la risposta che ricevette da Usignolo fu: “Al castello di Città di Confine, dritto davanti a noi.”


“Aspetta.” Rallentò. “Quello è il luogo in cui vive il Signore.”


“Beh, è anche la casa di noi streghe.”


“Siete riuscite a raggiungere un accordo con lui?” Cenere si accigliò. Anche se le forze locali fossero state vigili e coordinate, era comunque difficile opporsi alla Chiesa e alla loro Pietra Divina della Vendetta. Quindi l’unico modo perché un signore locale e delle streghe potessero collaborare era che loro avessero una via di fuga, che assicurasse loro di sopravvivere. Sfortunatamente, dovendo avere a che fare con un gruppo di streghe vulnerabili, molti Signori erano restii a sedere e parlare in modo onesto delle condizioni di un contratto. Succedeva più spesso che le spremessero e esigessero sempre più, quindi di solito la strada per raggiungere un accordo coi Signori locali era bloccata


“Penso che si possa dire così.” disse Usignolo, e nella sua voce non c’era traccia di tristezza. Anzi, era piena di calore. “Ognuna di noi ha firmato un contratto con Sua Altezza Reale.”


Cenere non riusciva a esserne felice. Quei contratti sottoscritti con carta e penna non erano per niente vincolanti. Non appena il Signore si fosse stufato di pagarle o avesse voluto porre fine a quel rapporto di uguaglianza, non avrebbe dovuto fare altro che accartocciare il contratto e gettarlo nel camino. Nessuno avrebbe combattuto contro l’ingiustizia che avrebbero subito le streghe. La loro situazione era paragonabile a quella di una barchetta da sola in mezzo a una tempesta, costantemente nel terrore di venire ribaltata.


“Per fortuna ora sono qui. Ora possono andarsene da qui insieme a me e partire verso l’altro capo del mare. Lì, le streghe hanno costruito le loro case e vivono lontane dalla Chiesa e da altre minacce.”


Appena attraversarono il cancello del castello, le guardie si limitarono a annuire e salutare le streghe che erano comparse.


A confronto del palazzo del re, il castello del Signore di Città di Confine era sicuramente molto più piccolo e scuro. C’erano così poche torce appese alle pareti del corridoio che le loro luci ondeggianti non erano sufficienti a coprire tutto il pavimento di pietra. Camminando lungo i corridoi scuri, Cenere si incupì, tuttavia quel sentimento durò solo fino a che non raggiunsero l’entrata del salotto. Lì, la stanza era illuminata a giorno dal fuoco.


Entrando, Cenere vide altre streghe. Sembrava che stessero tutte aspettando lei, e quando mise piede nella stanza iniziarono ad applaudire per darle il benvenuto. Usignolo, che voleva fare le presentazioni, fece due passi avanti, ma di colpo una delle streghe lì presenti corse verso di lei. esclamando: “Wendy!”


Cenere aveva visto tutto ciò che stava accadendo, ma aveva deciso di non reagire. Dopotutto dalla strega che si stava avvicinando sentiva provenire solo gioia e sorpresa, non c’era traccia di ostilità. E così, dopo pochi secondi si ritrovò abbracciata da un corpo caldo.


“Sei sopravvissuta!” disse una voce sconosciuta, esaltata. “Grazie per avermi salvata.”


Cenere era confusa. “Tu sei…”


“Mi chiamo Wendy,” disse la voce, allentando la presa. Guardò intensamente Cenere negli occhi. “La piccoletta del coro, ti ricordi di me?”


…


Al secondo piano, in una delle camere da letto, erano rimaste solo due persone: Cenere e Wendy.


Cenere non si sarebbe mai aspettata di ritrovare lì una sua compagna del monastero.


Anche se chiamarla compagna era un po’ una forzatura: ad eccezione di quella sera, Cenere non aveva mai interagito con Wendy. In realtà non aveva per niente fatto attenzione alle altre ragazze rinchiuse con lei in quella stanza sotterranea. Non aveva nemmeno realizzato che c’erano altre che dovevano subire gli stessi orribili stupri. Oltretutto, non aveva mai pensato che anche una di loro sarebbe diventata una strega.


“Sono riuscita a fuggire dal monastero e stabilirmi nella regione del Vento Marino.” Wendy iniziò a parlare, dopo una lunga pausa riprese: “Poi un giorno ho saputo che al monastero era stato appiccato un incendio, e che tutti i bambini erano dispersi. Sei stata tu?”


“L’incendio?” Cenere scosse la testa, “È stata opera della Chiesa. L’hanno fatto per coprire l’intero scandalo. Ho ucciso alcuni dei responsabili e l’Armata dei Giudici che ha cercato di fermarmi…finché non sono arrivati i membri dell’Armata della Punizione Divina. Questa cicatrice sul mio occhio è stata lasciata da uno di loro. Se non avessi scelto di scappare da sola e avessi aspettato …Se avessi dovuto affrontare più membri di quell’Armata, temo che sarei morta quello stesso giorno.”


“Armata della Punizione Divina?” Wendy fissò Cenere ad occhi spalancati. “Chi sono?”


Merges
                                


                                



