---
title: Capitolo 275- Lucia e Usignolo
pubDate: 2025-08-07T11:37:50.958Z
tags:
    - rtw
---




Lucia ripose attentamente e solennemente tre pezzi di ferro sul pavimento della sua camera da letto, poi chiuse gli occhi. Prese un profondo respiro e ripensò nuovamente ai diversi tentativi eseguiti durante l’ultima pratica. A quel punto allungò la mano e lasciò che il suo potere ricoprisse l'obiettivo.


Era il metodo di allenamento che Anna l'aveva aiutata a ideare. Si serviva di tre lingotti in ferro battuto che erano stati appositamente sciolti da Anna. Le loro componenti non avevano nulla in comune le une con le altre. Rispettivamente contenevano argento, rame, piombo e altre impurità. Il suo compito era quello di ricostituirli come materiali puri, eliminare le impurità e individuare anche il lingotto che conteneva la maggior quantità di argento.


Ciò significava che doveva controllare la sua magia e aveva sempre bisogno di lavorare su un obiettivo singolo alla volta.






In caso contrario, avrebbe potuto causare un aumento delle impurità negli oggetti, ripetendo così quello che era successo la prima volta a casa sua a Valencia, ed era anche il motivo per cui pensava che il suo potere fosse così difficile da controllare. Anche se due pezzi di carta sembravano uguali, se fossero stati ripristinati ai loro elementi originali, il loro aspetto sarebbe stato molto diverso. Il fatto che ci fosse una correlazione tra la quantità di potere magico utilizzata e l'effetto della magia, era un qualcosa che non sarebbe mai stata in grado di comprendere da sola. Il risultato era che le componenti di alcuni dei fogli erano state suddivise più volte e alla fine la maggior parte delle materie prime erano state trasformate in acqua e gas.


Dopo essere arrivata a Città di Confine, la prima lezione che le altre streghe le avevano insegnato era quella che doveva esercitarsi a controllare il suo potere magico.


All'inizio Lucia non era convinta che anche quelle cose invisibili e incomprensibili potessero essere efficientemente controllate. Solo dopo la dimostrazione di come Anna riuscisse a controllare le misure delle sue fiamme nere, Lucia si accorse finalmente di quanto si fosse sbagliata. Anna non era riuscita soltanto a controllare la produzione della sua magia, a cambiare le dimensioni e lo spessore della fiamma nera, ma riusciva sempre e comunque a raggiungere la perfezione.


"Sorellona, hai ripreso il tuo allenamento?" incuriosita Campanellino aveva sporto la testa fuori dal letto. "Abbiamo pranzato da poco".


Lucia ebbe un sussulto e il lingotto di ferro nella sua mano si trasformò immediatamente in un mucchio di polvere sottile.


"Ti avevo detto di non disturbarmi quando uso il mio potere" le ricordò mentre si girava per darle un colpetto sulla parte superiore della testa. "Concentrati a leggere il tuo libro!"


"Non riesco a capire quello che sto guardando" disse Campanellino irritata, "non riesco nemmeno a capire il significato di metà delle parole. Non sono come la sorella maggiore che sa leggere e scrivere".


"Ed è proprio per questo che è necessario che tu legga di più. Molte parole hanno una struttura simile, quindi anche se non le hai mai viste prima, dovresti essere comunque in grado di intuirne il significato. L'alfabetizzazione è un processo di familiarizzazione".


“Va bene” la testa di Campanellino sparì dalla sua visuale.


Lucia focalizzò la sua attenzione sul secondo lingotto di ferro, poi controllò il suo potere in modo da rilasciarlo lentamente. Cercò di immaginare un sottile strato di garza che ricopriva il lingotto e lo avvolgesse uniformemente.


"Ehi, sono io" all'improvviso la porta scricchiolò e una donna bionda irruppe nella stanza. "Oh, ti stavi esercitando con il tuo potere?"


"Sorella Usignolo" strillò in maniera spensierata Campanellino.


Il secondo lingotto di metallo divenne un mucchietto di polvere sottile, per la seconda volta in quella giornata.


Lucia sospirò e ripose i resti dei lingotti che erano sul pavimento nella sacca di pelle. Aveva l'impressione che per quella giornata allenarsi sarebbe stato impossibile.


"Ecco, questo è per te".


E di colpo si ritrovò davanti un gelato con un ricco gusto di latte.


"Grazie" disse Lucia prendendo il gelato. "Ma queste cose non dovrebbero essere servite durante il tè pomeridiano?"


Usignolo si diede orgogliosamente un colpo sul petto e disse:  "Oh, è vero. Ma questo è un premio speciale che ho richiesto da Sua Altezza ... ecco, ne puoi avere uno anche tu" ne porse un altro a Campanellino. La bambina scoppiò immediatamente a ridere.


“La sorella Usignolo è la migliore!”


Questa bambina, non appena vede qualcosa di delizioso, dimentica tutto, pensò Lucia impotente. Tuttavia, nell'istante in cui il dolce toccò il suo palato, un sapore dolce e ricco di miele e latte si propagò per tutta la sua bocca, insieme ad esso sentì la sensazione fredda e rinfrescante del ghiaccio che ne migliorava ulteriormente la dolcezza. In effetti, se fosse stata al posto della sorella, Lucia credeva che probabilmente avrebbe reagito allo stesso modo. Persino dopo averlo completamente finito, una leggera sensazione di gelo le restava sui denti e sulle labbra.


Nessuno può resistere alla sua squisitezza, specialmente durante il calore estivo. Non c'è da stupirsi che Sua Altezza faccia servire i gelati solo durante il tè pomeridiano del fine settimana. Temeva che questo singolare tipo di cibo costasse in realtà un sacco di soldi, anzi, non aveva mai sentito parlare di questo genere di dolce negli anni che aveva passato a Valencia.


Quando i suoi pensieri raggiunsero quel punto Lucia non poté fare a meno di domandare: "Come sei riuscita a farteli dare da Sua Altezza?"


"Heh heh," il sorriso di Usignolo si allargò. "Mi sono classificata terza durante l'esame, sono arrivata subito dopo Wendy e Foglia. Sua Altezza però non pensava che non sarei riuscita a superare l'esame. Considerando che l'esito finale è stato drasticamente diverso rispetto le sue aspettative iniziali, era proprio scontato che gli chiedessi una speciale ricompensa".


"Davvero... è andata così" Lucia esitò per un momento poi chiese "Invece, il mio?"


"Sessantotto… ma non conosco il tuo vero punteggio".


"Uh, è così basso" Lucia era depressa. Il massimo è di 120 punti e nonostante io abbia già imparato a leggere e scrivere molto tempo fa, sono riuscita a farne giuste solo un po' più della metà.


"Invece è andata abbastanza bene" disse Usignolo accarezzandole la testa. "Del resto, da quanto tempo segui le lezioni? È abbastanza normale che tu non abbia molte conoscenze matematiche o di scienze naturali. Tuttavia, se mai dovessi avere un problema, puoi venire da me e ti aiuterò, se ti va”.


“E io? Posso farti delle domande anche io!?” Campanellino alzò la mano.


"Certamente" rispose Usignolo sorridendo "Sei sempre la benvenuta, in qualsiasi momento”.


"Se passo l'esame elementare, posso scegliere il mio lavoro?"


"Sei ancora troppo giovane, Sua Altezza ha detto che l'età minima per iniziare a lavorare è quattordici anni. Tu adesso ne hai solo dieci, quindi non essere così impaziente" Lucia la fissò.


Tuttavia, la bambina non era disposta a rinunciare così facilmente. "Voglio aiutarti anche io e condividere il tuo sforzo. Nel caso in cui tu voglia sposarti e avere un bambino, dovrai spendere un sacco di soldi. E se i soldi non basteranno, le tue giornate diventeranno molto dolorose!"


"Dove l'hai sentita questa?" disse Lucia con una mano sulla fronte.


"È stato papà a dirlo. Si lamentava sempre di essere quasi incapace di crescerci".


"Pfff, hahaha" Usignolo non riuscì a trattenere le sue risate, "se potessi andare a lavorare, dove andresti?"


"Al laboratorio di chimica!" disse Campanellino alzando la mano. "Voglio diventare un'alchimista, ottenere il titolo di Saggia e ricevere le lodi e l'ammirazione di tutti!”


"Quello... è meglio evitarlo" Usignolo scosse la testa. "Il laboratorio è pericoloso”.


"Pericoloso?" chiesero contemporaneamente le sorelle.


"Sì" disse Usignolo allargando le mani. "Non solo hanno spesso a che fare con gli acidi, ma potrebbero verificarsi anche delle esplosioni. Persino lo stesso capo alchimista, Kyle Sichi, ha avuto un incidente. L'ultima volta gli sono saltate quattro dita. Temo che se non ci fosse stata Nana con la sua magia, il Signor Sichi non avrebbe più preso in mano una fialetta o un barattolo per il resto della sua vita" la strega fece una pausa, poi continuò: "Inoltre, sembra che di recente Sua Altezza stia cercando di sviluppare un nuovo tipo di polvere da sparo. Lui stesso crede che sarà estremamente pericolosa e per questo ha ordinato di continuare la sperimentazione in un laboratorio separato".


"Uh, in questo caso, hai qualche suggerimento?" Lucia si avvicinò a Campanellino e la strinse tra le braccia. Era determinata a non permettere mai a sua sorella di andare in un posto tanto pericoloso.


"Senza ombra di dubbio, dovrebbe entrare in Comune e diventare un'impiegata statale".


"Impiegata... statale?" ripeté lei.


Usignolo tossicchiò due volte: "Ahem, Sua Altezza li ha chiamati così quando stava pensando ad alta voce. In parole semplici, sono i funzionari municipali. Il loro lavoro è stabile e sicuro, mentre il loro stipendio appartiene alla fascia alta. Inoltre, anche le loro prospettive sono buone. Nel caso in cui riuscissero a diventare capo dipartimento, il loro salario sarà uguale a quello di una strega”.


"Quindi è così" disse Lucia pensierosa.


"Sorella Usignolo, ti piace Sua Altezza Reale?" chiese curiosa Campanellino. "In molte frasi hai detto 'Sua Altezza ha detto', mia madre diceva che parli così tanto di qualcuno solo se ti piace”.


Quando sentì la domanda di sua sorella, il volto di Lucia si fece di pietra. Ma che cavolo! Come puoi porre senza mezzi termini questo genere di domanda! È semplicemente troppo da maleducati. Nel migliore dei casi possiamo essere considerate amiche. Perciò non si può fare una domanda del genere riguardo qualcuno, a maggior ragione se quel qualcuno è il mio capo che stimo molto. Si sentì invadere dal panico e in tutta fretta coprì la bocca di Campanellino, ma persino prima che potesse iniziare a scusarsi, Usignolo aveva già risposto sinceramente.


“Proprio così, lui mi piace”.


Thea






Erialis"" Mancano 3 giorni nel frattempo povera Lucia, la capisco a me succede spesso, sto facendo una cosa e la gente viene a disturbarmi e ogni volta devo interrompere le mie faccende...vi è mai capitato? Una volta passi pure ma a volte diventa esasperante


Commento di Thea: Voi che dite, la decisione di chiudere questo capitolo con la risposta di Usignolo introdotta prima da Lucia dovrebbe lasciarci intuire che il cervello di Lucia è andato completamente in tilt…? Non vi nascondo che ho adorato quest’ultima parte.  




                


                                



