---
title: Capitolo 282- “Messinscena”
pubDate: 2025-08-07T11:37:50.960Z
tags:
    - rtw
---




Il giorno dopo il ritorno al castello di Città di Confine, Ascia d’Acciaio fece rapporto esponendo tutte le informazioni che era riuscito a raccogliere durante l'interrogatorio.


"Quelle persone erano solo la truppa d'avanguardia di Timothy?" domandò accigliato Roland.


"È proprio così, Sua Altezza" rispose con un cenno Ascia d’Acciaio. " È proprio come aveva immaginato. La tattica di guerra di Timothy Wimbledon è quella di inviare una truppa dopo l'altra. Oltre ai Territori Occidentali, lo stesso schema è stato utilizzato per attaccare Porto delle Acque Chiare di Garcia Wimbledon".


"La truppa è interamente composta da civili?"


"Non tutti. Alcuni sono criminali o topi, ma la maggior parte di loro sono rifugiati che sono stati sequestrati in tutto il paese" spiegò Ascia d'Acciaio, " Il cavaliere nemico ha affermato che queste persone sono state tutte costrette a servire il Re. Inizialmente erano state attratte da delle promesse verbali, poi hanno dovuto prendere le pillole. Di conseguenza, non hanno avuto altra scelta se non accettare di essere controllate da Timothy. Questo è l'unico modo per riuscire a ottenere ulteriori pillole per alleviare il loro dolore e desiderio".


"Loro però non sanno che una volta che la pillola è stata ingerita non c'è possibilità di essere curati" disse con un sospiro Roland. "Continuare a prendere pillole ritarda solo la loro morte".


"Sì, Sua Altezza Reale. Timothy non ha detto a quelle persone dell'effetto collaterale dei farmaci. Al contrario, credevano che il "nuovo Re" avrebbe rispettato le sue promesse e che alla fine della guerra avrebbe dato loro un compenso e una nuova identità".


"Qual è l'obiettivo di quest'esercito?" chiese Roland.


"Città di Confine" rispose secco Ascia d’Acciaio. "Secondo quello che avevano sentito dire al cavaliere Vincent, che è caduto in la battaglia, loro credono che Città di Confine non abbia delle mura. Il che rende più facile per Timothy raggiungere il suo obiettivo di una guerra di logoramento. Aveva calcolato che con una forza di un migliaio di soldati drogati sarebbe riuscito a causare circa tremila morti. Il che sarebbe un duro colpo per Città di Confine, ma... "


"Ma cosa?"


"Il cavaliere Sznak ha anche confessato che Timothy gli aveva affidato un'altra missione. Il loro compito era quello di dividere la milizia in tante piccole squadre e attaccare Città di Confine a ondate. In questo modo sarebbero potuti restare al sicuro e allo stesso tempo avrebbero potuto osservare la Sua risposta e l'efficienza della Sua difesa. Credo che... a questo punto credo che abbia già ricevuto una risposta a questa domanda. Il cavaliere comandante che avrebbe dovuto condurre l'attacco precedente non ha fatto nessun rapporto".


"Anche questa volta non ritornerà nessuno" commentò il Principe incurante. "Dato che la truppa d'avanguardia è stata usata come carne da cannone, i due cavalieri sanno quale sarebbe stato il compito delle truppe d'assalto?"


"Non molto, solo che la portata dell'attacco sarebbe stata molto più grande di quella dei precedenti".


A quelle parole Roland digrignò i denti e la sua mente fu immediatamente riempita dall'odio. Non solo costringi le persone a lavorare, ma adesso me li mandi anche in un'ondata dopo l'altra come carne da macello? Anche se riuscissi a prevalere sul mio nemico senza alcuna perdita, la mia sarà comunque una vittoria tragica. Piuttosto che resistere all'invasione di Timothy, è fondamentale che io fermi questa insignificante guerra. Altrimenti, quando sarò finalmente riuscito a unificare Graycastle quanto tempo dovrò aspettare perché la popolazione prosperi di nuovo?


"All'arrivo dei Mesi dei Demoni, tutte le strade via terra che collegano le città saranno bloccate dalla neve nei Territori Occidentali, quindi un grande esercito non sarà in grado di muovere nemmeno un passo. Se invece provassero a venire con le navi, l'intero processo richiederebbe molto tempo. Senza parlare dell’enorme costo e del fatto che sarebbe anche abbastanza facile intercettarli lungo la via" considerò il Principe. "Quindi, se volesse intraprendere ancora un'altra campagna quest'anno, dovrà agire prima della prima nevicata invernale. E anche il reclutamento della popolazione e l’arruolamento dell'intera milizia dovranno essere completamente svolti prima dell'inizio dell'inverno".


"Ha intenzione di..."


Roland chiuse gli occhi e iniziò a raccogliere i suoi pensieri, poi disse: "Voglio rimandare questa guerra".


"Vuole mandargli un emissario o una lettera diplomatica? Temo che sia improbabile che Timothy Wimbledon si comporti come Lei vorrebbe" disse a bassa voce Ascia d’Acciaio.


"No, non servirebbe a molto" disse lentamente Roland. "In sintesi, se voglio eliminare alla radice la sua idea d'iniziare un'altra offensiva, dovrò prima ridurre la popolazione che può impegnare. Poi dovrò fargli capire che una guerra di logoramento sarebbe inutile e dovrò anche instillare in lui la paura di cosa succederebbe se tentasse di invadere di nuovo i Territori Occidentali. Inizialmente avevo intenzione di fare diffondere a Barov la notizia che nei Territori Occidentali si era aperta una nuova terra, e in questo modo attirare quelle persone che vivono fuori dalle città. Eppure adesso sembra troppo lento, e questo metodo è anche troppo conservativo. Se voglio riunire quelle persone prima che Timothy possa mettergli le mani addosso, dovrà accadere nella stessa maniera in cui si è svolto l'ultimo viaggio a Città del Re. Prendendo l'iniziativa e andare a reclutarli. L'area più importante è il Territorio Meridionale, che ha sofferto sotto le continue fiamme della guerra, seguito dalla parte settentrionale del regno. Stimo che sarà necessario l'invio del Primo Esercito per portare a termine questo piano".


"Se vuole semplicemente reclutare, credo che un gruppo di cinquanta persone sarà sufficiente" suggerì Ascia d’Acciaio senza esitazioni, "dopotutto, non opereremo nelle vicinanze della città, quindi non ci sarà bisogno di preoccuparsi di qualsiasi interazione con il nemico".


"Per prima cosa, lascia che pensi a un piano. Ti farò chiamare quando avrò finito" disse Roland con un cenno.


La forza principale deve restare all'interno di Città di Confine come misura difensiva. Inoltre, la squadra che verrà inviata dovrà tornare prima dell'inizio dei Mesi dei Demoni. E c'è anche il problema del se i nostri ori reali e cibo siano sufficienti. Una politica di attrazione più attiva porterà sicuramente più persone, ma allo stesso tempo anche i costi aumenteranno. Il programma precedente era economicamente vantaggioso, ma adesso con un obiettivo così rilevante, è ancora più importante valutare attentamente la sua realizzazione.


"Riguardo al secondo punto di cui ha parlato... cosa ha intenzione di fare?"


"Per prima cosa dobbiamo diffondere la notizia inviando i civili imprigionati a Città del Re. In questo modo Timothy si accorgerà della piega che prenderà la battaglia. Gli diremo che una simile strategia è inutile, quindi non dovrebbe mai più provarci".


"Tuttavia, facendo ciò, la nostra artiglieria sarà esposta" si intromise Ascia d’Acciaio preoccupato.


"Non verrebbe rivelato nulla di importante" disse Roland tamburellando sulla scrivania. "A parte conoscere il nostro lungo raggio d'azione e l’incredibile potere, non sarà in grado di impararne il principio, quindi non sarà in grado di fabbricarlo per se stesso". Finché il suo livello di industrializzazione resterà questo, non sarà in grado di resistere nemmeno se ne sarà consapevole. Le armi da fuoco sono di gran lunga superiori rispetto le armi bianche. Anche con una forte volontà, buone tattiche e un gran numero di persone, resta comunque quasi impossibile ribaltare la situazione. "Inoltre, quelle persone gli manderanno anche una lettera di preavviso".


"Lettera di preavviso?"


"Esatto, la lettera conterrà un preavviso con riportata la data e l'ora di un attacco. Ho in programma di attaccare Città del Re quel giorno" disse tranquillo il Principe, calcando attentamente su ogni parola.


"..." Ascia d’Acciaio restò a fissare Roland con la bocca spalancata per lo stupore a lungo. Poi, quando tornò in sé, si mise sull'attenti con aria solenne e rispettosa, fece il saluto e disse: "Basta solo che lo ordini e darò la mia vita per la vittoria!"


"Rilassati, non pensavo di mandarti a morire" chiarì Roland con un sorriso rassicurante. "Il mio piano non ha bisogno della partecipazione del Primo Esercito. Le streghe lo faranno da sole".


Come potrei fare in modo che Timothy tema i Territori Occidentali? Credo che solo un attacco diretto contro il palazzo lo scuoterebbe nel profondo.  Dopo aver capito che non c'è posto dove può essere al sicuro, anche solo il pensiero di mandare una truppa dovrebbe svanire.


Roland immaginò di far cadere i volantini dagli aerei durante le generazioni successive. Tuttavia, anziché consegnare volantini, Roland intendeva inviare a Timothy due bombe: il cosiddetto attacco a sorpresa di una bomba che cade dal cielo. La possibilità di uccidere direttamente il nuovo Re era minuscola, ma finché aveva il ruolo di deterrente, poteva ancora essere considerata una missione di successo.


Tuttavia, per questa ragione era molto difficile determinare se l'altra parte avrebbe smesso di insistere a volere lanciare un attacco su larga scala.


Roland era ovviamente consapevole del fatto che lo schema della lotta al trono era cambiato. Non era più così debole da avere bisogno di camuffarsi e nascondersi, come era successo all'inizio, quando era appena arrivato. Finalmente, era giunto per lui il momento di mostrare la sua mano. Passo dopo passo stava salendo sul palcoscenico politico di Graycastle, facendo infine conoscere al popolo del Regno la sua esistenza. Ciò non aveva nulla a che fare con il desiderio di mettersi in mostra, piuttosto serviva a propagandare il potere del suo territorio.


Era inutile ottenere un regno in rovina e campi ricoperti di cadaveri. Sperava che con questa dichiarazione, ancora più persone sarebbero state motivate a recarsi nei Territori Occidentali e schierarsi dalla sua parte.


Il sole tramontava dietro le montagne, quando Roland aprì le finestre dell'ufficio. La brezza serale gli sfiorava il viso, il calore del sole non era più insopportabile, al contrario lasciava un senso di freddo.


L'autunno stava arrivando.






Thea 


Erialis Commento di Thea: Se vi interessa saperlo, sono i capitoli come questo che mi fanno adorare questa novel. Vado a tradurre la famosa lettera di preavviso. Forse.                                 


                                



