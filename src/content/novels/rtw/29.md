---
title: Capitolo 29: Furia
pubDate: 2025-08-07T11:30:06.659Z
tags:
    - rtw
---


Il castello di Città di Confine non si era sempre trovato nella sua posizione attuale.


Quando avevano costruito le fondamenta del primo castello, il terreno era crollato a causa di una grotta sotterranea. Per questa ragione, la sua ubicazione era stata cambiata.


Le fogne che erano già state scavate furono distrutte durante la frana, alcune parti rimasero intatte, ma anche queste erano state dimenticate a causa dello spostamento e ricostruzione del castello.


Quando Brian era ancora giovane, giocava spesso in queste caverne sotterranee, per sbaglio un giorno aveva trovato una strada da un pozzo abbandonato fuori dalle mura del castello che conduceva direttamente ad un pozzo nel suo giardino interno. Brian raccontò subito la notizia della scoperta a suo padre, ma in cambio fu severamente picchiato. Suo padre lo aveva inoltre messo in guardia, spiegandogli che sconfinare nel castello del signore era un reato capitale e se fosse stato scoperto, la sua avventura sarebbe sicuramente terminata con un viaggio alla forca.


Anche se quel Brian temeva per la sua vita e non si addentrò più nelle vecchie fognature, quando la gente si riuniva e iniziava a bere e chiacchierare, si era ripetutamente vantato della sua abilità di avere accesso diretto al castello. In questo momento, lo rimpiangeva amaramente.


Fatta eccezione per Levriero, la pattuglia cittadina contava nove uomini. In altre parole, Taglio Brutale aveva convinto tutta la pattuglia e adesso lavoravano per il Duca Ryan che controllava la parte occidentale del regno. Inoltre, considerando il premio così allettante, presumibilmente solo pochissime persone potevano resistere alla tentazione.


Il pozzo abbandonato faceva parte della costruzione che era crollata e ancora oggi si trovava in una terra desolata. Minacciandolo con la spada, Taglio Brutale ordinò a Brian di mostrargli la strada. E durante tutto il tragitto verso il pozzo Brian rimase nel mezzo del gruppo. Gli spaziosi corsi d’acqua che ricordava dall’infanzia si erano fatti molto stretti, e poiché nessuno percorreva quella strada, il convogliamento d’acqua aveva provocato diverse buche adesso piene di rampicanti.


L’uomo che aveva pugnalato Levriero faceva strada all’inizio del gruppo; con una mano teneva la torcia mentre con l’altra aveva un’accetta per liberare il passaggio dagli ostacoli.


Mentre Brian faceva finta di ricordarsi la strada, cercava in cuor suo un modo per scappare.


Sfortunatamente si trovava in un luogo davvero inconveniente per intraprendere una simile azione, qui non aveva nessuna probabilità di andarsene. Solamente al castello avrebbe potuto avere una piccola possibilità. Comunque, come avrebbe fatto? Avrebbe dovuto urlare per richiamare i soldati di Sua Altezza? No… sarebbe stata una brutta idea: a Taglio Brutale sarebbe bastato solo alzare la mano per prendere la vita di Brian. Doveva prima allontanarsi, altrimenti avrebbe condiviso lo stesso destino di Levriero.


Quando ripensava a Levriero, i suoi occhi si incupivano.


Prima che Città di Confine fosse fondata, lui e Brian vivevano già lì. Erano cresciuti e avevano giocato insieme; poi si erano persino uniti alla pattuglia cittadina nello stesso momento, era stata un’idea di Brian. Levriero non si sarebbe mai aspettato che proprio lui sarebbe stato eletto capitano della pattuglia.


Per molto tempo Brian era stato felice per lui, perché a causa della balbuzie, Levriero aveva sofferto il disprezzo altrui.  Nonostante ciò, quel giorno aveva finalmente avuto la possibilità di essere accettato… alla fine un’opportunità era arrivata, o era quello che aveva pensato Brian.


Eppure quando Levriero era caduto, Taglio Brutale aveva ghignato verso Brian e guardandolo in faccia gli aveva detto sarcasticamente il vero motivo per cui tutti avevano eletto Levriero come capitano.


“Stupido, è stato eletto solo perché uno dei compiti principali del capitano è di restare durante i Mesi dei Demoni e occuparsi di cose come accendere le fiamme e suonare l’allarme. Vi abbiamo lasciato fare questi lavori, perché mai avremmo dovuto svolgere noi degli incarichi così pericolosi?”


Quella confessione, come una lama affilata, si era conficcata nell’orecchio di Brian.


Dunque coloro che avevano rifiutato con modestia la promozione che gli era stata offerta… quelle parole di congratulazioni così false, il vero motivo così orrendo. Aveva lasciato trapelare sul volto un’espressione sconvolta e disperata, per coprire la furia che stava crescendo nel suo cuore. Non c’erano scusanti, qualcuno avrebbe dovuto pagare!


Dopo avere camminato per mezz’ora nelle fogne senza una goccia d’acqua, il gruppo finalmente riuscì a sentire il suono dell’acqua corrente.


Poteva solo significare che non erano lontani dalla loro meta.


Una volta svoltato l’angolo, una via più aperta e luminosa si aprì improvvisamente di fronte loro. Nello spazio aperto ci entravano due persone che camminavano fianco a fianco. L’uomo che si trovava all’inizio della fila disse: “La strada finisce qui, è la fine del canale”.


“E adesso?” chiese Taglio Brutale punzecchiando Brian con la spada.


“Digli di guardare in alto”, lo avvisò Brian, “siamo finalmente arrivati”.


Il canale abbandonato si trovava nel mezzo delle fognature del castello. Durante le riparazioni, probabilmente a causa di una disattenzione, il passaggio non era stato sigillato. Taglio Brutale si avvicinò alla parete e la esaminò. Ai suoi piedi scorreva veloce l’acqua alta quasi un metro, ma quando guardò in alto vide il cielo stellato attraverso un piccolo buco.


Lasciò che gli altri tenessero d’occhio Brian e prese il suo zaino, da lì estrasse un fascio di corda al quale assicurò un gancio e con delicatezza lo lanciò in alto; sentì il suono del gancio attaccarsi fermamente all’estremità del pozzo.


Taglio Brutale seguì la fune, scalando con attenzione. In poco tempo, tirò la corda e gli altri incominciarono a salire.


Dopo una lunga attesa, fu finalmente il turno di Brian di risalire il pozzo. Prima riuscivano a vedere il castello solo in lontananza, ma adesso era proprio di fronte a loro.


Taglio Brutale afferrò Brian e gli ordinò a bassa voce: “Tu vieni con noi al magazzino”.


Brian era già stato in quel posto. Anche se nei suoi ricordi l’immagine del castello era diventata sfocata, sapeva dove si trovavano. Se avessero forzato la porta più vicina al pozzo, sarebbero entrati direttamente nel castello.


A quell’ora molte persone erano andate a dormire da un pezzo, la lampada ad olio appesa nel muro del corridoio si era già spenta. Ritrovandosi al buio, qualcuno accese una torcia. Quella fioca luce copriva solo una piccola area, ma Brian aspettava la sua occasione che sarebbe sicuramente arrivata.


Quando il gruppo giunse ad una diramazione nella strada per i sotterranei, lui si fiondò nelle scale che conducevano verso il basso e superò le sue guardie. Nonostante osservassero ogni movimento che faceva, gli uomini che si trovavano di fianco Brian furono presi di sorpresa. Brian saltò semplicemente troppo veloce, quindi non avevano avuto la possibilità di reagire, ma presto si ripresero e saltarono dietro di lui.


Cadde nelle scale, fuori dal raggio della luce e scomparve nel buio.


“Maledizione, dannato!” Taglio Brutale estrasse immediatamente il suo pugnale e saltò giù per raggiungerlo. Pensava che Brian avrebbe sfruttato l’oscurità e avrebbe giocato a nascondino con lui, quindi fu preso alla sprovvista quando non scappò. Invece era rimasto pazientemente alla fine delle scale come se lo stesse aspettando.


Taglio Brutale notò che i suoi complici giacevano sul pavimento e che nelle mani di Brian c’era un’arma.


“Idiota, pensi di poter vincere contro di me?” Taglio Brutale si mise in guardia, sentiva gli altri uomini scendere le scale, “Siamo in sette, tu invece sei da solo”.


Brian non rispose, non c’era bisogno di contenere oltre la sua furia. Alzò la spada e con un fendente in diagonale verso il basso colpì la spada di Taglio Brutale, lo scontro provocò immediatamente delle scintille. Prima che Taglio Brutale riuscisse ad assumere la prossima posizione di difesa, la spada di Brian aveva già trafitto la sua spalla!


Taglio Brutale emise un ringhio di dolore, fece un passo indietro permettendo ad un altro uomo di farsi avanti e bloccare l’inseguimento di Brian.


Era davvero un luogo di combattimento perfetto per Brian, con i corridoi stretti i suoi avversari non potevano semplicemente avvantaggiarsi del loro numero superiore. Si trovava nel centro del corridoio e aveva solo dei nemici di fronte a lui. Sarebbe stato in grado di affrontare due persone, che erano costrette a combattere con le spade fianco a fianco.


Nella scherma, Brian non si sarebbe perso d’animo contro nessuno nella pattuglia.


Mentre queste pigre canaglie scommettevano o perdevano tempo nei locali; lui continuava a perfezionare le sue abilità di combattimento incurante della pioggia, gelo, vento e neve, senza mai smettere in tutti quegli anni. Era una sua scelta e il motivo per cui non aveva immediatamente urlato per chiedere aiuto.


Voleva vendicare personalmente Levriero.




Thea

