---
title: Capitolo 304: Una piacevole e inattesa sorpresa
pubDate: 2025-08-07T11:30:06.726Z
tags:
    - rtw
---






May non si sarebbe mai aspettata che, sulla strada di ritorno a Città di Confine, il suo cuore si sarebbe riempito di così tanta trepidazione.


I boschi lungo il Fiume Acqua Rossa avevano iniziato ad ingiallirsi, e la brezza che soffiava sul viso delle persone portava una traccia di freddo. Le onde del fiume scintillante si agitavano sotto ai suoi piedi, e di tanto in tanto scorgeva sull’acqua delle foglie cadute dagli alberi, che passavano accanto alla nave.


Ora, senza tutta l’ansia e l’agitazione che l’avevano accompagnata nel viaggio precedente, il paesaggio autunnale che la circondava sembrava uscito da un quadro o da una poesia.


“Signorina May.” Dalle sue spalle proveniva una voce colma di rispetto. “La sua interpretazione del Diario di una Strega… è vero che Sua Altezza in persona ha scritto la sceneggiatura per lei?”


Quando May si girò, vide che dietro di lei si era formato un gruppo di attrici, e quella che aveva parlato la guardava con un’espressione tesa. Si ricordò che il nome della ragazza era Rondine.


“Ahah, scusa” Irene la salutò, poi si scusò con un sorriso. “Non ho saputo rispondere a questa domanda, quindi non potuto fare altro che lasciarle venire a chiedertelo di persona.”


Questa stupida…. May la guardò storto. Se fosse stata la May che era in passato, l’avrebbe schernita e se ne sarebbe andata. Ma ora, dopo aver speso tanto tempo in compagnia di Irene, la sua pazienza si era rafforzata di giorno in giorno, e così rispose: “No, Sua Altezza non l’ha scritto per me. È stato il Ministro dell’educazione del Municipio, Pergamena, a scrivere ‘Diario di una Strega.’”


“Ah, è così?” Rondine era meravigliata, “Quando avete discusso con Bella, abbiamo tutti pensato che fosse vero.”


‘Sua Altezza l’ha scritto personalmente’ e ‘Sua Altezza l’ha scritto personalmente per me’ sono due cose ben diverse, come possono capire solo la prima parte della frase?


“Ma Sua Altezza ha approvato sia la sceneggiatura che la messa in scena. Per cui quando Bella ha messo in ridicolo la sceneggiatura, era davvero come se si stesse facendo beffe di Sua Altezza.  Su questo non l’ho presa in giro.”


“Avete mai visto Sua Altezza?”


“Ho sentito che ha capelli lunghi e grigi, il simbolo della famiglia reale, e che è straordinariamente bello, è vero?”


“Io ho sentito anche che è nato con la naturale predisposizione al romanticismo, e ha tante amanti!”


“Eeeh, davvero?!”


“…” Di fronte al gruppo di ragazzine vivaci, May si accigliò. Diamine! Non avrei mai dovuto rispondere alle loro curiosità.


“Va bene, basta così ragazze, non infastidite la Signorina May”, disse Rosia, mentre le scacciava e rivolgeva a May uno sguardo di scuse.


“Non importa” si strinse nelle spalle e tornò a guardare il paesaggio. “Dopotutto sono io che me la sono cercata.”


“Non capisco,” Rosia si grattò la testa, “Perchè avete voluto portarle con noi quando siamo partiti? Di trentacinque persone, solo due sono salite sul palco prima d’ora, e ventisei non hanno finito nemmeno uno dei corsi di teatro. Come dicevi, non possiamo nemmeno considerarle pulcini, sono ancora dentro al guscio… Anche se il Signore non pretende grandi requisiti per recitare, temo che perfino Sua Altezza troverebbe difficile accettarle. Se vuoi vendicarti di Bella, avresti dovuto cercare attori di supporto più affermati.”


“Non intendo far recitare tutti.”


“Eh?” Rosia restò di sasso.


“Sanno leggere una sceneggiatura, giusto?” chiese May mentre rideva, “Anche se hanno molta strada davanti prima di poter salire su un palco, tutti loro sanno leggere e scrivere. Non dirmi che non lo sai! Sua Altezza al momento cerca esattamente queste abilità.” Fece una breve pausa, “Pensate davvero che Sua Altezza Reale Roland Wimbledon ami così tanto il teatro da reclutarci per uno spettacolo?”


“Questo…”


“Se si trattasse di Petrov, la risposta sarebbe sì. Prima di finire a capo della Fortezza, aveva l’abitudine di andare a teatro una volta a settimana. Sua Altezza, però, a parte la prima di un nuovo spettacolo, non si fa mai vedere in piazza per le repliche, quindi non ha mai promosso il teatro per suo puro divertimento personale. Vuole usare il teatro per diffondere le sue idee alle masse.”


May fece una pausa, prima di continuare: “Rispetto ai primi spettacoli, che enfatizzavano la resistenza all’oppressione e il fatto che le streghe non sono cattive, i nuovi spettacoli ‘Alba di una Nuova Era’ e ‘Città Nuova’ vertono sul reclutamento delle persone, e il messaggio di potersi arricchire grazie ai propri sforzi. Io sto solo attuando la sua idea utilizzando ciò che è in mio potere.”


“Quindi è così… Non ci avevo mai pensato prima.” Rosia era senza parole.


“Per affinare e rifinire un testo teatrale, oltre a immedesimarsi nel personaggio che si interpreta, è importante capire la storia nella sua interezza, per esprimerne il vero significato. Anche questa è una qualità che un buon attore deve possedere.”


“Sì, grazie per la tua guida!”


May sorrise in modo rassicurante. “Non preoccuparti. Anche se non vorrai più recitare, troverai un buon lavoro a Città di Confine. Forse potrai entrare al Municipio e diventare un funzionario amministrativo. Dopotutto, Sua Altezza non richiede che si abbia uno status particolare e non guarda alla provenienza della tua famiglia. Sarebbe una strada molto più facile che non quella di salire sul palco.”


…


Quando la nave arrivò in città, May vide Ferlin Eltek che li aspettava al molo.


Ovviamente era lì per Irene.


Quando la vide scattare e gettarsi felice tra le sue braccia, le scappò un sospiro.


“Quello non è Luce dell’Alba?”


“Non era stato esiliato da Sua Altezza…”


“Il primo cavaliere dei Territori Occidentali è magnifico”, disse Rondine, “pensavo che lui e la stella del teatro-“


“Che stupidaggini.” Il tono tagliente di May zittì tutti. “Sbrigatevi coi bagagli e sbarcate. Ghent e Rosia gestiranno tutto e vi porteranno al Municipio per farvi registrar.”


“Sì” risposero tutti cin reverenza.


Camminando sul molo, Ferlin, abbracciato alla moglie, venne a salutarla e disse: “Signorina May, Irene mi ha informato dello scontro a teatro. Grazie per la gentilezza che avete mostrato verso di lei.”


“Non c’è bisogno che mi ringraziate” May non poteva accettarlo. “Nonostante sembrassero attaccare Irene, in realtà il loro obiettivo ero io.”


“Nonostante questo, vi sono grato.” Il Cavaliere rise e continuò: “Se non fosse stato per voi, sarebbe scoppiata a piangere.”


Dopo che i due se ne furono andati, May incurvò le labbra e, da sola, si avviò coi bagagli verso il quartiere residenziale.


Anche se aveva già messo da parte i suoi sentimenti, assistere a quella scena le fece provare un po’ di rimpianto. In più, la figura familiare che si aspettava di vedere non era comparsa, contrariamente a quanto promesso nella lettera in cui diceva di attenderla con una piacevole sorpresa.


Beh, dopotutto è un uomo importante per Sua Altezza, no? Al contrario di Luce dell’Alba, che può andarsene in giro quando vuole…


Tornata a casa, May mise giù il suo bagaglio e si sentì rilassata come non le capitava da tanto tempo. Prese un profondo respiro, tirò fuori il vino bianco dalla dispensa e stava proprio per versarselo quando qualcuno bussò alla porta.


Andò ad aprire e di fronte a lei comparve la magnifica figura di Carter Lannis.


“Non mi aspettavo che fossi in anticipo di mezz’ora”, disse asciugandosi il sudore dalla fronte. “Non appena ho saputo che la nave era arrivata dalla Fortezza Longsong, sono corso subito dalla caserma.”


Non so perché, decisamente non l’ho visto al molo, e ovviamente non è venuto a prendermi, ma appena lo vedo il mio umore diventa di gran lunga migliore. 


“Volete bere qualcosa?”


“No grazie, devo lavorare oggi pomeriggio”


“Capisco,” annuì lei, “Gli affari di Sua Altezza sono più importanti.”


“Sono venuto perché volevo darvi un regalo” Il Cavaliere Comandante estrasse una scatolina di legno bianco dalla tasca e gliela porse.


“È forse l’ultimo prodotto dell’emporio?” chiese May curiosa, mentre prendeva la scatola. Quando sollevò il coperchio, vide un anello giallo-arancione che si stagliava silenziosamente sul fondo della scatola. Sulla cima aveva incastonata una pietra bianca e trasparente, che rifletteva la colorata luce autunnale proveniente dalla finestra.


Non c’è dubbio che questo anello valga un sacco di soldi, il che rende improbabile che provenga dall’emporio. E quando un nobile dona un anello significa… May reagì coprendosi la bocca.


“Signorina May, volete sposarmi?”


 


Merges


 


 


 


💬 Erialis CTM:Uuuh finalmente Carter si è proposto! Cosa credete che risponderà May? Io già ce la vedo a fare salti di gioia (almeno nella sua testa, visto che poi nei fatti è sempre molto composta). A parte tutto, infine ecco che traduco un capitolo con zero descrizioni tecniche e solo rapporti tra personaggi! Grazie a tutti gli dèi per avermi concesso questa gioia :D A questo proposito sarei curiosa di sapere, voi che tipo di capitoli preferite? Siete come me o vi divertite di più a vedere le innovazioni tecnologiche di Roland?
                                


                                



