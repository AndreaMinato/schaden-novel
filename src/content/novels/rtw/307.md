---
title: Capitolo 307- Morte proveniente dal cielo
pubDate: 2025-08-07T11:37:50.973Z
tags:
    - rtw
---










La mongolfiera stava volando a 2000 metri da terra, altezza che Fulmine aveva misurato volando verticalmente in alto verso il cielo.


Quando alzava la testa, era come se le nuvole, simili a del cotone volante, fossero quasi a portata di mano. Tuttavia, se avesse davvero voluto toccarle, avrebbe dovuto volare ancora qualche centinaia di metri più in alto.


L’intera mongolfiera era stata colorata di blu a chiazze bianche che a distanza le conferivano lo stesso aspetto del cielo. Inoltre, anche loro avevano dovuto indossare dei vestiti mimetici, lo stesso valeva per “Vento dall’Est N.1”. Stando alle disposizioni di Sua Altezza, era importante che quest’attacco a sorpresa fosse improvviso e attuato sotto copertura. Pertanto, il Primo Esercito aveva dovuto abbandonare la barca prima di raggiungere il molo di Città d’Argento e camminare verso la parte posteriore della montagna vicina.


Sotto la sorveglianza di Sylvie, la squadra era ora in grado di evitare sguardi indiscreti, non attirando l’attenzione di nessuno dall’inizio alla fine. Dopo aver ultimato l’accampamento e fatto decollare lentamente Osservatore del Cielo, avrebbero condotto il bombardamento il giorno seguente.


Dopo aver passato una settimana sulla strada, oggi era l’inizio del primo mese autunnale.


A causa delle insufficienti possibilità di poter osservare dall’interno del cesto, Maggie volò fuori davanti al pallone aerostatico come un’ombra bianca, prendendosi la responsabilità di dirigere e studiare la loro rotta. Anche da una così alta altitudine, dopo essersi trasformata in un’aquila dalla coda bianca, riusciva ad individuare velocemente le vie che connettevano le città e le vetture che le attraversavano – a tal proposito, gli occhi dell’aquila erano molto più efficaci di un telescopio.


Fortunatamente, la controparte non può modificare il luogo dove verrà sganciata la bomba, pensò Fulmine, In caso contrario non avrei proprio nulla da fare.


“Sei stanca?” chiese Anna, sporgendosi dal bordo del cesto, “Vieni dentro e riposati, non ci avvicineremo a nessun Demone in ogni caso.”


La ragazzina scosse il capo, “A questa velocità, posso volare per tutta la giornata.”


“Sei un po’ nervosa?” chiese Wendy quando si avvicinò.


“No,” rispose lei, arricciando le sue labbra, “Ho ripassato il corso degli eventi molte volte, e il palazzo è così grande, mi sarà impossibile mancarlo.”


“Ѐ così?” sorrise Wendy. “In ogni caso, non cercare di essere coraggiosa, Sua Altezza ha detto che la cosa più importante è la nostra incolumità. E… l’incidente avvenuto alla Città del Diavolo durante la missione investigativa non è stato colpa tua.”


“Cosa, Io…”


Wendy la interruppe con tono gentile, “Abbiamo visto tutti quanto eri frustrata in questi ultimi giorni, ma non è che tu sia stata troppo codarda per combattere, al contrario, è solo che non hai ancora accumulato abbastanza esperienza sul campo. Se ci fossi stata io al tuo posto, non sarei sicuramente riuscita a fare di meglio.”


“In effetti, Usignolo ha riflessi ed abilità che la maggior parte di noi streghe non ha,” aggiunse Anna tranquillamente. “Potresti anche venire a riposarti, la quantità di magia che ti servirà per correggere il punto d’impatto della bomba non sarà poca.”


Ascoltando le loro parole di conforto, Fulmine tirò su col naso con delicatezza, poi piegò la sua testa ed entrò nel cesto. Ancor prima del suo atterraggio, Wendy l’aveva già stretta al suo petto, “Nessuno ti biasima, quindi non dovresti farlo nemmeno tu, capito?”


“Ok…”


…


Dopo aver volato per un’intera mattinata, Maggie sbatté le sue ali e tornò all’Osservatore del Cielo per fare rapporto alle altre tre, “La Città del Re di Graycastle è davanti a noi, siamo quasi arrivate, guu.”


Fulmine volò subito fuori dal cesto e sollevò il telescopio – solo per vedere che era esattamente come Sua Altezza aveva detto, le mura di Città del Re erano davvero uno spettacolo, ed erano ugualmente visibili anche dall’alto del cielo. Affioravano dalla terra, proprio come una corda storta e verde-bluastra, come per indicare i margini della città. Inoltre, le macchie bianche, grandi come un’unghia, al centro del blocco grigio erano molto accattivanti.


Stando al piano iniziale, avrebbero dovuto sganciare dei volantini per tutta Città del Re, prima di rilasciare “Vento dall’Est N.1”. Ma dopo aver fatto parecchie prove, avevano finalmente accettato il fatto che non c’era alcuna possibilità per loro di controllare la direzione in cui sarebbero caduti i fogli quando sarebbero stati rilasciati da un’altezza pari a 2000 metri, anche se vi avessero aggiunto del peso extra non avrebbe comunque funzionato. Cercare di ridurre la loro altitudine, tuttavia, avrebbe significato essere scoperte facilmente, dopotutto le dimensioni di Osservatore del Cielo erano troppo grandi. Tutto questo unito ai volantini, che sarebbero caduti dal cielo e avrebbe attirato gli sguardi della folla sottostante, avrebbe reso difficile per loro nascondersi.


Pertanto, alla fine Sua Altezza Reale aveva deciso di cancellare la parte dei volantini. Al posto di questi ultimi, aveva affidato a Theo il compito di informare il pubblico della notizia che erano stati loro a sganciare una bomba sul palazzo.


Wendy manipolò il flusso dell’aria in modo tale che il cesto rimanesse sospeso sopra Città del Re.


“Tutti pronti?”


“Tirare su la valvola,” disse Fulmine mentre annuiva.


Poi, riuscì a sentire solamente un forte ronzio quando la pesante bomba cominciò a muoversi fuori dal cesto, cadendo dritta al suolo. Dato che il peso si era improvvisamente ridotto, la mongolfiera iniziò a volare in alto.


Quanto al passo successivo, conosceva già tutti gli step a memoria da parecchio tempo.


Il paracadute di Vento dall’Est N.1 si aprì sotto il flusso d’aria causato dalla caduta, così Fulmine poté facilmente raggiungere la bomba ed iniziare a correggere la traiettoria un po’ alla volta.


Le streghe dell’Unione delle Streghe non erano per niente estranee a Città del Re. Quando avevano dovuto dirigersi ad occidente durante il loro viaggio verso la Montagna Sacra, avevano dovuto nascondersi nei bassifondi della città per parecchi mesi. Uno dei motivi che le aveva portate a compiere quel gesto era accumulare del cibo e attirare nuove reclute. Durante quel periodo Soraya ed Eco si erano unite all’Associazione delle Streghe Alleate. Sebbene Fulmine non lo avesse vissuto di persona, aveva spesso sentito le altre parlarne. In confronto alle altre città, Città del Re era molto severa nell’attuare la caccia alle streghe, le streghe venivano giustiziate quasi ogni mese in cima alla rampa di scale della piazza, posta nella parte esterna della città. Di conseguenza, erano rimaste lì per poco tempo, perché ogni giorno che passava avrebbero dovuto soffrire per la perdita di un’altra sorella.


Per questo motivo, Fulmine non aveva una buona impressione di questa frenetica capitale. Se avesse potuto porre fine al dominio della persona responsabile di tutto questo, gettando una bomba sulle loro teste, sarebbe stata molto lieta di farlo. Se Roland fosse stato il sovrano del Regno di Graycastle, tutte quelle tragedie non sarebbero mai capitate, non è così?


Ora aveva l’occasione di porvi rimedio.


Sotto il sibilante suono del vento, lo scenario sottostante continuava a espandersi, e presto, i dettagli del palazzo al centro della città interna iniziarono a diventare più nitidi agli occhi di Fulmine.


In confronto alle dimensioni delle abitazioni dei popolani, il palazzo era molte volte più grande – i suoi edifici principali erano costituiti da un palazzo a cupola, una sala banchetti, e un’alta torre. Il resto era costituito da edifici ausiliari come scuderie, caserme, depositi e così via. Considerate le ripide mura del castello, la struttura del tetto era molto complessa, e non particolarmente adatta all’impatto detonatore, perciò Sua Altezza aveva deciso che la sala del palazzo imperiale sarebbe stata il bersaglio perfetto per l’attacco.


Quando l’altezza calò bruscamente, il paracadute raggiunse velocemente il punto di distacco. Fulmine premette il meccanismo di rilascio e lasciò separare il paracadute dalla bomba, poi lo prese e cominciò ad innalzarsi velocemente verso il cielo.


Prima della loro partenza, il Principe Roland le aveva ripetuto più volte che avrebbe dovuto innalzarsi abbastanza in alto da raggiungere una posizione sicura, prima dell’esplosione della bomba. Non si sarebbe dovuta voltare o andare a dare un’occhiata all’impatto per nessun motivo, ma la ragazzina, ugualmente tentata dalla sua curiosità, non riuscì a controllare l’impulso di abbassare la testa.


Solo per vedere un lampo di luce abbagliante elevarsi dalla sommità della sala ed espandersi rapidamente in tutte le direzioni.


La luce incandescente si trasformò presto in una brillante luce rosso-arancione, per poi essere seguita da una densa nube di fumo e polvere che si dissolse lentamente. Quel processo durò solo un istante, prima che un improvviso ed assordante rumore d’esplosione nelle sue orecchie le facesse quasi perdere l’equilibrio.


Fulmine aveva una certa esperienza con il suono esplosivo del fuoco di sbarramento dell’artiglieria in un campo di battaglia, ma in confronto a quelle terribili armi che avrebbero potuto sparare delle palle d’acciaio, il rumore dell’esplosione di Vento dall’Est N.1 sarebbe stato dieci volte più fragoroso!


Il fumo schizzò fuori dalle finestre e tra le colonne della sala del palazzo, inghiottendo il giardino e la galleria circostanti. Presto, apparvero diverse crepe sulla cupola che si trovava al centro dell’impatto.


Fulmine non riuscì a fare a meno di fermarsi e trattenere il respiro, mentre osservava gli ultimi istanti della sala.


Quelle infinite crepe nere scorrevano sfrenatamente in tutte le direzioni come l’inchiostro, e ricoprivano istantaneamente tutto il tetto. Poi, quando il tetto non fu più in grado di sorreggersi, crollò, e sollevò una nube di fumo ancora più grande.


Il palazzo era finalmente collassato sotto l’incredibile potenza di Vento dall’Est N.1.






Haru










💬 Erialis Applauso, applausi alle nostre streghe chissà che fine ha fatto Timothy. 
                                


                                



