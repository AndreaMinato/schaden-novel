---
title: Capitolo 311 – La Guerra dei Mortali (Parte I)
pubDate: 2025-08-07T11:30:06.728Z
tags:
    - rtw
---










Vedendo la scena, uno dei prigionieri si voltò e fuggì, provocando il disappunto di Zero.


Si trasformò in un raggio di luce e penetrò nel corpo del fuggitivo, il quale cessò immediatamente i suoi passi. Gli occhi del prigioniero divennero bianchi, e il suo corpo iniziò a subire strani cambiamenti – non era la prima volta che Mayne vedeva una scena del genere, ma non importava quanto frequentemente gli capitasse di assistervi, non riusciva ad impedire che gli partisse un brivido dal cuore.


Un raggio di luce fioca fuoriuscì dal corpo del prigioniero, che iniziò a contorcersi e deformarsi finché finalmente non assunse proprio l’aspetto della Purificata che vi era entrata.


Pur sapendo che non si trattasse di un semplice atto di sostituzione e macellazione, Mayne temeva che solamente il Papa e le persone coinvolte potessero capire appieno cosa fosse esattamente successo durante quel processo di trasformazione.


Zero fece un bel respiro e tornò dall’ultimo prigioniero.


Era il più giovane tra le tre spie catturate, probabilmente aveva quattordici o quindici anni. I suoi occhi da ragazzino inesperto erano colmi di sconvolgimento e terrore, incapaci di assimilare cosa fosse successo poco prima.


“Sei l’unico rimasto, adesso” sussurrò, “Eyre.”


Sentendo quelle parole, il ragazzo tremolante, che inizialmente avrebbe voluto afferrare il machete, si paralizzò per lo stupore e cominciò a balbettare: “C-Come…”


“Dio mi ha detto tutto. In realtà, non eri altro che il figlio di un fattore di periferia, ma a causa degli ordini del Re Lupo, tu e gli abitanti del villaggio foste costretti a trasferirvi in città, diventando responsabili della riparazione delle mura, del rifornimento della milizia, del trasporto delle scorte per l’esercito e così via. In altre parole, lavori forzati. Anziché lasciarti andare, considerata la tua giovane età, hanno preferito reclutarti nelle truppe investigative. In realtà avevano pianificato che uscissi allo scoperto e perissi da solo,” allungò il braccio e gli sfiorò le guance “La prova schiacciante di tutto questo è che, quando ti sei recato a riportare le informazioni sulla grande operazione militare della Chiesa, il capitano delle guardie non ti ha neanche lasciato entrare nel campo. Al contrario, dopo aver ascoltato il tuo rapporto, ti ha immediatamente rispedito qui da noi, giusto?”


“Io…” Eyre aprì la bocca, ma non riusciva a trovare le parole.


“Ovviamente, non potevano lasciarti entrare, perché il tuo clan aveva già cessato di esistere. I tuoi genitori erano stati ammessi, mentre tuo fratello era nella tua stessa condizione, un semplice bene di consumo per il Re Lupo. Quindi, se tu fossi stato autorizzato a tornare, non sarebbero forse venute a saperlo tutte le altre reclute?” disse Zero, “Tuo padre è morto mentre cercava di riparare una voragine nelle mura. Tua madre è stata punita a frustate, mentre stava cercando il supervisore dei lavori, e adesso è in punto di morte. In un mondo dove Dio non veglia su ogni cosa, il male scorre ovunque licenziosamente, come dei liquami. Sei sicuro di voler lottare per un sovrano del genere?”


Il ragazzo la fissò con occhi sgranati, non riuscendo a celare il suo dolore, “Questo… è impossibile, mi stai mentendo!”


“Dio non mente mai,” la Purificata scosse la testa. “E nel profondo del tuo cuore, sai che sto dicendo la verità. Alla base di tutto questo male c’è la nobiltà. Non ti hanno mai considerato come un loro simile, ti vedono semplicemente come del bestiame. Quello che la Chiesa sta cercando di fare è porre fine a tutto questo male e all’ingiustizia, per costruire un nuovo mondo sotto la cura e lo sguardo vigile di Dio.”


Con un tonfo, Eyre cadde in ginocchio, abbassò il capo ed iniziò a piangere lacrime amare: “Che cosa dovrei fare?”


“Segui il tuo cuore, solo Dio può stabilire le regole.”


Lui singhiozzò e disse, “Mi sbagliavo. Ho intenzione di dirti tutto ciò che so, farò tutto quello che è in mio potere per salvare mia madre.”


“Che ragazzo sveglio,” Zero gli diede un colpetto sulla testa, poi estrasse dalla tasca una pianta dalle foglie filiformi, reggendola di fronte a lui, “Mangia questa e dormirai bene. Ti aiuterà anche a stabilizzare l’umore.” Strappò una mezza foglia, se la mise in bocca e iniziò a masticare, prima di aggiungere “Proprio come ho fatto io. Aspetta fino a domani, dopo aver fatto breccia nelle mura della Città di Wolfsheart, potrai rivedere tua madre.”


Mayne corrugò la fronte, la Felce del Sonno Tranquillo veniva utilizzata per l’Acqua dei Sogni. Non presentava nessun effetto nelle streghe, ma se ingerita da persone normali, costituiva un veleno letale, la cui tossicità poteva essere neutralizzata solo assumendo il Fiore d’Inverno. Di fatto, dopo averla mangiata, non ci volle molto perché il volto del prigioniero diventasse livido. Questi afferrò la propria gola con forza, e lanciò uno sguardo incredulo alla Purificata sorridente, riuscendo soltanto ad emettere qualche incomprensibile “oh oh”. Le sue stesse unghie gli squarciarono rapidamente la pelle e i vasi sanguigni, finché il sangue che schizzava fuori non gli tinse il collo di un rosso vivo. La sua lotta sofferente andò avanti per mezz’ora, fino a quando il corpo gli divenne molliccio e i suoi respiri cessarono.


“È davvero un peccato che Dio non abbia perdonato i tuoi peccati,” disse Zero sorridendo. Poi si diresse verso l’Arcivescovo e s’inchinò in segno di saluto, “Vostra Eccellenza, cosa pensate del processo? Aveva la stessa eleganza di Sua Eccellenza Heather?”


“Perché l’hai ingannato facendogli mangiare la Felce del Sonno Tranquillo?” chiese Mayne con un tono grave, “Se ci fosse stata Heather, avremmo potuto guadagnare un altro devoto credente tra i nostri ranghi. Anziché farlo suicidare mentre crede di star tornando sulla retta via.”


“Se le condizioni in cui si trovano i cari del prigioniero fossero state davvero quelle che ho raccontato, lo avrei reclutato normalmente come credente, ma purtroppo non sono a conoscenza di ciò che è davvero successo ai suoi genitori. Non stavo facendo altro che raccontare castronerie.” Disse lei con aria incurante, alzando le spalle, “Nel momento in cui avesse scoperto che le mie parole fossero tutte bugie, si sarebbe rivoltato contro la Chiesa. Credetemi, io servo la Chiesa con tutta me stessa.”


Se servissi la Chiesa con tutta te stessa, avresti atteso come si deve i miei ordini nella tenda, pensò Mayne, voltandosi spazientito e asserendo, “L’attacco comincerà presto. Devi prepararti immediatamente e agire secondo i piani, il Re Lupo e la Regina delle Acque Chiare—”


“—Devono morire, Vostra Eccellenza,” disse la Purificata, “Se fossi da sola, probabilmente non ce la farei. Ma poiché anche Isabella verrà con me, non riusciranno assolutamente a fuggire.”


*


“Woo, woo”


Lo strombettio del corno, che era il segnale per attaccare, si diffuse espandendosi per  tutto l’orizzonte. Sotto le pressanti e cupe nubi e in balia del frusciante vento autunnale, si aprì il sipario sul secondo atto dell’assedio alla Città di Wolfsheart.


Ad un miglio di distanza, dall’armatura della ‘Bestia d’Assedio’ che scagliava lance fuoriuscivano raggi di luce magica. Nel momento in cui la luce divenne luminosa quanto il sole, una lancia di ferro scattò dritta verso le mura. Volando come se fosse stata scagliata dalle mani di un gigante, raggiunse una velocità tale da renderla difficilmente visibile, ed un momento dopo fu seguita da un rombo assordante.


Pur avendo attraversato una distanza tanto ampia, la lancia non aveva quasi per niente perso la sua potenza. Nel momento in cui colpì le mura, ridusse la pietra in polvere. Persino le rocce grandi come case vennero polverizzate con facilità, e anche i soldati che si trovavano dietro le mura furono colpiti a morte. Dopo soli tre semplici colpi di fuoco, i cancelli della città furono completamente distrutti, e le mura di cinta interamente abbattute.


Sebbene la cadenza di tiro dell’arma d’assedio del Diavolo equivalesse a quella di una normale catapulta, il suo raggio d’azione era di gran lunga più ampio. Di fronte a una tale offensiva, era impossibile per le guarnigioni anche solo provare a contrattaccare. Incapaci di individuare la traiettoria del lancio, non riuscivano nemmeno a stabilire dove avrebbe colpito l’attacco successivo. L’esercito della Chiesa non si era neanche mosso, eppure le linee di difesa erano già in pericolo imminente.


Proprio in quell’istante, si udì un’esplosione tale da far tremare il mondo provenire da dietro le mura!


Vedendo un’imponente palla di fuoco alzarsi in volo nel cielo, chi si trovava sul campo di battaglia sentì la terra tremare sotto i piedi. Successivamente, seguito da fiamme e da fumo nero, il muro collassò con un forte boato, creando finalmente un’apertura in quella sorta di dente di lupo chiazzato.


Si udì nuovamente il suono acuto del corno, le forze miste composte dall’Armata del Giudizio e dall’Armata della Punizione Divina iniziarono la carica contro le mura della città. Guardando la scena da lontano, sembravano un oceano fluttuante dalle sfumature rosse e dorate, che inghiottiva senza pietà chiunque osasse mettersi contro di esso.


Adesso i difensori di Wolfsheart avrebbero dovuto contare sulla propria pelle per contrastare quei soldati, estranei al mondo dei mortali.






Meiling






💬 Erialis Avevo ragione sono pericolose chissà cosa succederà se dovessero incontrare Roland .
                                


                                



