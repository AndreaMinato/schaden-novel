---
title: Capitolo 313 – La Battaglia dell’Anima
pubDate: 2025-08-07T11:30:06.728Z
tags:
    - rtw
---










Era molto tempo che non percepiva una luce solare così calorosa.


Garcia era in giardino e fece un bel respiro, inalando l’aroma del rosmarino trasportato dalla brezza.


Non era più nel Regno dell’Eterno Inverno; a parte il suolo perennemente ghiacciato e il Fiore d’Inverno non aromatico, quel territorio dell’estremo Nord non aveva niente da offrire. Nel giardino sul retro del castello, c’erano sempre stesi ad asciugare all’aria aperta pezzi di carne e viscere di maiale, cosicché era impossibile sbarazzarsi di quel cattivissimo odore. Quel posto non era neanche il Porto delle Acque Chiare, col suo familiare sapore di sale e l’aria umida, dove, chiudendo gli occhi, avrebbe potuto udire le onde infrangersi sulla spiaggia.


Questo è il palazzo di Graycastle, pensò.


Eppure… il suo aspetto era un po’ diverso da come se lo ricordava.


Garcia si sedette presso lo stagno centrale coi fiori, accarezzando delicatamente le rocce leggermente ruvide – quando era bambina, giocando a nascondino, era caduta a terra e aveva battuto violentemente la testa sulle pietre ai lati dello stagno coi fiori. Da quel giorno, suo padre aveva ordinato che tutte le pietre venissero frantumate in piccoli sassolini. Di conseguenza, era impossibile farsi male inciampandovi, così come non era più possibile nascondersi dietro di esse.


A quel tempo, ricordava, oltre a lei erano presenti anche Gerald e Timothy. Vedendo cadere la loro sorellina, si erano spaventati molto entrambi. Per persuaderla a smettere di singhiozzare, tutti e due si erano lasciati cadere e avevano battuto volutamente la testa sulle pietre ai lati dello stagno. Ovviamente, in seguito erano stati entrambi picchiati violentemente dal padre.


Era un periodo della sua vita che Garcia non si sarebbe mai sognata di ricordare. Era come un segreto nascosto sotto un albero, sepolto in profondità nel suolo. Ma ora che era tornata in quel luogo familiare, si era resa conto che la scena non era sfumata neanche un minimo. Dopo averla dissotterrata dal terreno, appariva ancora vivida e realistica come una volta.


Le sembrava che fosse tornato tutto al tempo in cui era bambina.


“Pare che questo sia il tuo mondo,” udì una voce sconosciuta dietro di lei, “Come luogo di riposo, è una scelta abbastanza buona.”


Garcia si voltò e vide una donna vestita di bianco provenire dallo stagno coi fiori. Aveva occhi di color rosso chiaro e lunghi capelli bianchi come la neve, i suoi lineamenti erano così delicati da sembrare scolpiti, e la sua voce era eterea e melodiosa, nel complesso sembrava una divinità caduta nel mondo dei mortali.


Il volto della Regina delle Acque Chiare si rabbuiò completamente quando affermò, “Sei la strega della Chiesa.”


“Mi chiamo Zero, la parola ‘strega’ non mi si addice,” rise. “Mi chiamano ‘Purificata’. Il mio sangue e quello delle cadute è completamente diverso.”


“Una Purificata? Quello è solo il termine che la Chiesa usa per i giocattoli che ha cresciuto,” disse Garcia con freddezza, “Che razza di trucco è questo scenario? Il tuo potere ti permette di creare delle illusioni?” D’un tratto sollevò una pietra e la strinse in mano. “È solo un’illusione! Niente di tutto questo mi ingannerà!”


Il grido della Regina arrivò lontano, ma l’intero scenario rimase del tutto intonso. Quando aprì la mano, vide che la pietra non si era frantumata, al contrario la sua mano era stata tagliata dagli spigoli e dalle punte aguzze. Il dolore provocatole dalla ferita sembrava chiaro e reale.


“Sembra che tu non sia completamente all’oscuro delle abilità delle streghe. Questo rende tutto molto più semplice,” Zero afferrò un lembo della sua gonna e fece un leggero inchino, “Benvenuta nel Mondo della Coscienza, chiamo questo posto il Campo di Battaglia delle Anime. È qui che porteremo avanti il nostro scontro. Chi vince prende tutto, chi perde, perde tutto… Proprio come afferma Dio nel Libro Sacro.”


Campo di battaglia… delle anime.


Garcia la fissò con perplessità, cercando di assimilare quanto aveva appena sentito, quando d’un tratto avvertì un dolore acuto provenirle dai polmoni. Non sapeva da dove fosse arrivata quella picca, ma in qualche modo Zero gliel’aveva conficcata dritta nel petto. Il suo respiro si fece immediatamente più faticoso e, quando provò ad aprire la bocca per urlare, non riuscì ad emettere il benché minimo suono. Intanto, Zero rigirò la picca e la estrasse violentemente, il sangue schizzò fuori dalla ferita, ricoprendo ben presto metà del suo corpo. Garcia cadde in ginocchio, tremando mentre cercava di coprirsi le ferite, ma a causa dell’enorme perdita di sangue, stava già iniziando a perdere conoscenza.


Un attimo dopo si ritrovò nel luogo precedente in perfette condizioni. Le ombre stavano qualche metro più in avanti, come se non si fosse mai mossa.


Cos’è successo? Garcia spalancò la bocca, facendo un respiro profondo, un’illusione? Le sue mani premevano ancora con forza contro il petto, e poteva ancora percepire un dolore lancinante dove fino ad un momento prima c’era la ferita. Chinando il capo, vide un ampio schizzo di sangue sparso ai suoi piedi.


“Questa è la regola basilare. La coscienza non è immortale,” spiegò Zero, aprendo le mani, “Il dolore di ogni morte ti sembrerà reale. Consumerà lentamente la tua forza fisica e mentale, e quando questa sensazione supererà i tuoi limiti, sarà tempo che riposi in eterno.”


“Ogni volta che morirai, il tuo corpo tornerà al suo stato originario. In media, una persona riesce a resistere fino a due o tre volte, ovviamente, ho assistito anche a molti individui determinati che sono riusciti ad arrivare a sette, o otto, o anche più morti,” spiegò pacatamente. “Nonostante non veda l’ora di assistere alla tua prestazione, se vorrai tirarti indietro, lo capirò. Dopo tutto, la sensazione di una morte continua è una sofferenza insopportabile. A questo punto, scegliere di scappare non sarebbe un comportamento da vigliacchi, specialmente quando il risultato finale è già stato deciso.”


Dopo aver finito di parlare, con la picca ancora in mano e una grande spada sulla schiena, balzò in avanti e cercò di dilaniare Garcia.


Quest’ultima la fissava con gli occhi sgranati, sta indossando un abito bianco, non c’è alcun modo in cui possa nascondere un’arma tanto grande. Tutte queste armi… spuntano fuori dal nulla? Improvvisamente le parole dell’altra le riecheggiarono nella mente…


“Questo è il tuo mondo…”


“Lo chiamo il Campo di Battaglia delle Anime…”


“La coscienza non è immortale… ogni cosa ti sembrerà reale.”


La grande spada sferrò un colpo, ma anziché dividere in due la Regina delle Acque Chiare, si scontrò con un grosso scudo di ferro. A causa del grande e inaspettato rimbalzo, Zero perse la presa della spada, che fu scaraventata via, e contemporaneamente lei stessa fu costretta a indietreggiare di qualche passo. Avendo impiegato una forza immane per deviare il pesante colpo, Garcia cadde a terra.


“La fine è già decisa?” Digrignò i denti e sogghignò, “Prima hai detto che questo è ‘il mio mondo’, non è così?” Nell’istante in cui finì di pronunciare quelle parole, balzò in piedi, improvvisamente le apparve una balestra tra le mani e scagliò subito una freccia contro Zero. Allo stesso tempo, un crocifisso s’innalzò dietro quest’ultima e la intrappolò fermamente.


In un lampo, la freccia della balestra si conficcò nell’addome della Purificata, provocandole immediatamente un’espressione sofferente. Dopo un paio di rantoli, Zero prese a parlare, “M-Mi hai sorpresa… coff coff, in qualità di persona ordinaria… già solo accettare tutto questo è difficile, p-per non parlare di come hai utilizzato la tua coscienza per contrattaccare. Hai appena dato prova… del perché la Regina delle Acque Chiare sia capace di far venire così tante emicranie a Mayne.”


“Ti ringrazio molto per il tuo elogio,” disse Garcia, sollevando da terra la lancia che vi era caduta. “Se non avessi chiacchierato tanto, non avrei mai compreso le meraviglie del Mondo della Coscienza così velocemente. Ora, dovrei forse trafiggerti un altro po’?”


Zero rise con aria di sfida, “Per ora, ti lascerò fare come ti pare.”


…


Quando Garcia la pugnalò per la decima volta, la Purificata finalmente morì – aveva volutamente evitato di perforare qualunque punto vitale, spostandosi lentamente dalle mani ai piedi verso l’addome. Dapprima la Purificata aveva strillato miseramente, ma successivamente la sua voce aveva iniziato a rompersi.


Dopo, questa bestia dovrebbe tornare al suo stato originario, giusto? Tuttavia, questo è il palazzo di Graycastle, è il suolo di casa mia. Visto che l’ambiente e gli oggetti possono mutare a mio piacimento, non posso perdere.


Di fatto, il corpo della Purificata brillò di una luce bianca. In un batter d’occhio, tutte le sue ferite scomparvero, e Zero aprì nuovamente i suoi occhi rosso chiaro.


Garcia sollevò la picca, preparandosi ad ucciderla ancora, ma improvvisamente cambiò tutto – le mani legate al crocifisso ruppero le corde con facilità, Zero calciò la picca, per poi apparire istantaneamente al fianco di Garcia e colpirla sollevando una mano. Prima che Garcia potesse reagire, aveva già perso i sensi.


Con un forte tonfo, il corpo senza testa cadde a terra, eppure l’altra era ancora a mani nude.


Com’è possibile?


Dopo la sua rigenerazione, la Regina delle Acque Chiare si portò le mani al collo, indietreggiò di un paio di passi e si sentì alquanto confusa… Poco fa, mi ha tagliato la testa a mani nude? A giudicare dalla corda di canapa spezzata e dal sangue sulle sue mani, sembrava evidente che la scena precedente non fosse stata un’illusione.


“Se non fossi riuscita a comprendere la natura del Mondo della Coscienza, come avrei potuto pretendere un degno scontro?” Zero sorrise e disse, “Sembri abbastanza perplessa riguardo a come abbia fatto a liberarmi le mani da quella corda spessa, non è vero? In realtà, non è così difficile da capire, ‘Chi vince prende tutto, chi perde, perde tutto’… tra le persone che ho inghiottito, c’è una classe di streghe, le quali sono insolitamente potenti. Il loro potere non conosce limiti, sono agili, e non devono temere gli effetti della Pietra della Vendetta Divina. Probabilmente non le conosci, ma la Chiesa ha un termine particolare per loro – le Straordinarie.”


Aprì le mani, “È impossibile sconfiggermi utilizzando dei metodi comuni. Se vuoi sopravvivere, dovrai raddoppiare i tuoi sforzi… Adesso tocca a me.”






Meiling






💬 Erialis O.o Er Mu ma cosa crei...sta tipa fa davvero paura peccato che questo capitolo non sia caduto il giorno di Halloween era davvero in tema con le streghe cattive




                                


                                



