---
title: Capitolo 389- Affidamento
pubDate: 2025-08-07T11:37:50.982Z
tags:
    - rtw
---






“Duca… Eltek, la cena è pronta.”


Irene aprì la porta della stanza e s’inchinò rigidamente. La sua voce sembrava più contenuta del solito. Quella era la prima volta che Ferlin vedeva sua moglie comportarsi in quel modo. Anche quando aveva incontrato il Principe, non era stata tanto nervosa.


“Padre?” Alzò la voce e diede un’occhiata al cavaliere che non aveva aperto bocca da quando era ritornato.


“Uh…” Sir Eltek sbatté le palpebre come se si fosse appena risvegliato da una meditazione. “Vieni a mangiare.”


I piatti posizionati sulla piccola tavola erano particolarmente lussuosi. Per Ferlin era evidente che la moglie si fosse fatta un giro all’Emporio. La guardò e le sorrise, come per lodarla e incoraggiarla. Diede inizio alla cena affettando il pane, come al solito, e poi proseguì nel dividere il primo in quattro porzioni uguali – oltre a loro tre, c’era anche un’amica di Irene, May.


Prima, quando era arrivato a casa, aveva sentito May discutere con Irene del contenuto di un dramma. Dopo aver presentato suo padre a loro due, si aspettava che May optasse per andarsene, come avrebbero fatto in molti. Tuttavia, non lo fece, e anzi, dopo aver rivolto un semplice inchino a Sir Eltek rivelando la sua fronte corrugata, era rimasta accanto a Irene. Ancor più stranamente, aveva proposto lei stessa di restare a cena.


Tutto questo aveva fatto rimanere Ferlin di stucco. In passato, quando voleva ringraziarla in modo appropriato, l’aveva invitata più volte a dei banchetti, ma lei non aveva acconsentito nemmeno una volta.


Tuttavia, la Luce dell’Alba non aveva tempo per pensare a tutto ciò. Nonostante esteriormente apparisse calmo e composto, il suo cuore era in preda al totale sconvolgimento. In primo luogo perché aveva paura di cosa pensasse il padre di sua moglie, e in secondo luogo per l’atteggiamento di Agatha. Dallo sguardo deluso di suo padre, era evidente che, in qualità di attuale capo della famiglia Eltek, si preoccupasse molto al riguardo. Tuttavia, Ferlin non sapeva come fare per consolare il padre, specialmente perché i tanti anni di separazione avevano creato una sorta di allontanamento tra loro. Tutto ciò che poteva fare era continuare a mangiare in silenzio.


Per fortuna c’era la signorina May.


Il suo argomento di conversazione riguardante il dramma aveva attirato l’interesse di Sir Eltek, e insieme ebbero una piacevole chiacchierata sul fascino di Città del Re e della vita della nobiltà. Per questo, alla fine la cena non fu così noiosa. Inoltre, Irene aveva potuto prendere parte alla conversazione sul dramma, e Sir Eltek le aveva anche chiesto delle sue recenti esibizioni. Questo fece sì che Ferlin si sentisse sollevato.


Dopo cena, May si congedò rapidamente.


Dopo aver aiutato la moglie a lavare le posate, gli fu chiesto dal padre di incontrarlo nello studio.


“Tua moglie ha trovato una buona amica.”


“Intendete la signorina May?” Ferlin era leggermente sorpreso. “E’ senza dubbio un’attrice eccezionale, e ha aiutato tantissimo Irene nei suoi drammi. Si è presa cura di Irene durante lo spettacolo alla Fortezza…”


“No, non mi riferisco alla recitazione,” disse Sir Eltek. “Non hai notato? Continuava ad affermare il suo potere su di me.”


“Affermare il suo potere?” Ferlin sgranò gli occhi. Non stavano semplicemente conversando piacevolmente?


“Ahahah…” il vecchio rise senza controllo, scuotendo la testa. “Davvero non capisci come si comportano i nobili. La sua storia su Città del Re era tratta da una leggenda sull’interazione tra una ragazza plebea e un uomo nobile. Si chiama Cenerentola. Mentre discutevamo di politica, ha persino accennato all’intenzione di Sua Altezza di rivendicare le terre feudali. Credo che sappia che hai volutamente tagliato i rapporti con la tua famiglia per stare con Irene, o altrimenti, non mi si sarebbe messa contro ad ogni affermazione.”


“E’… così?”


Sir Eltek sorrise. “Piuttosto che restare in adorazione di cose superficiali come il rango e il titolo, dovresti sapere che sono le azioni pratiche a contare di più. Dopo aver parlato con la signorina May, ho capito cosa fare con la signorina Agatha. Che i nostri antenati abbiano mentito o meno, abbiamo restituito gli oggetti che ci aveva affidato completamente intatti. Anche se lei non ha intenzione di accettarci, possiamo servirla con altri mezzi.” Mentre parlava, sospirò rumorosamente. “Sebbene io personalmente non sia d’accordo con la tua visione, comunque dopo aver visto la tua vita qui con Irene, improvvisamente mi rendo conto che questi sforzi dopo tutto potrebbero non essere vani.”


“Grazie…” Il senso di conferma nelle parole di suo padre fece riempire di lacrime gli occhi di Ferlin. Nonostante allora fosse stato molto fermo nel tagliare i rapporti con la famiglia, sperava comunque in cuor suo che il suo matrimonio sarebbe stato appoggiato da loro.


Tuttavia, quello che Sir Eltek gli disse dopo lo stupì.


“Hai mai pensato di ritornare alla famiglia Eltek?”


“Cosa? No, io… voi…” Luce dell’Alba era stupefatto. Aprì la bocca ma non sapeva come replicare. Ritornare alla famiglia? Perché il padre avrebbe dovuto improvvisamente menzionare questa cosa?


Il vecchio cavaliere disse lentamente, “Visto che sei consapevole del fatto che la tua decisione iniziale è stata uno sbaglio, non è troppo tardi per tornare indietro.”


Dopo un bel po’, Ferlin disse con prudenza, “Credo che il mio lavoro attuale sia decente, inoltre la vita a Città di Confine è…”


“Non ti sto chiedendo di tornare per diventare un cavaliere della Fortezza Longsong.” Interruppe Sir Eltek. “Dovresti capire che cosa intendo.” Poi enunciò: “Voglio che tu sia l’erede della famiglia.”


La Luce dell’Alba deglutì. “Ma mio fratello…”


“Miso Eltek non sarebbe un bravo successore,” disse apertamente Sir Eltek. “Prima, voleva diventare un cavaliere rinomato nella Regione Occidentale proprio come te, ma dopo la sconfitta del Duca, ha smarrito la via. In qualità di famiglia del fronte perdente, dovremmo giurare fedeltà al nuovo sovrano della città, ma tuo fratello continua a tenersi in stretto contatto con le altre quattro grandi famiglie, e non riesco a persuaderlo al riguardo. Dovresti essere in grado di capirne la ragione.”


“Perché è sicuro di diventare il prossimo capo della famiglia.” Tirò a indovinare Ferlin. Dopo che aveva lasciato la famiglia, suo padre non aveva avuto altra scelta se non Miso come suo successore. Questo probabilmente era anche il motivo per cui suo fratello era diventato freddo con lui quando era tornato al palazzo familiare dopo così tanti anni.


“Questo non ha niente a che fare con abilità o conoscenza. L’abilità può essere sviluppata e la conoscenza insegnata. Ma un successore adatto dovrebbe sapere come osservare la situazione attuale,” continuò suo padre. “Lord Petrov ha annunciato le nuove politiche di Sua Altezza Roland. Come si deduce anche dal dramma della Fortezza della signorina May, che s’intitola ‘Città Nuova’, sospetto che abbia intenzione di riunificare l’intera Regione Occidentale. Non è sicuro che le quattro grandi famiglie accetteranno questo cambiamento, ma la situazione sicuramente non è tranquilla. In questo momento, la cosa migliore da fare per noi è osservare i cambiamenti in silenzio, piuttosto che venire sfruttati da queste famiglie come se fossimo Pietre dell’Esplorazione.”


Ferlin aveva sentito quelle novità prima. Sua Altezza non aveva mai tenuto nascoste le sue intenzioni e le sue politiche, e di fatti, le pubblicizzava alla sua gente prima di applicarle. Questo includeva il piano di trasformare Città di Confine in una città più grande.


Tuttavia, non voleva partecipare ad una gara per la conduzione della famiglia. Nonostante le parole di suo padre, Miso sicuramente non avrebbe preso le cose passivamente. Ferlin capiva molto bene la personalità di suo fratello minore.


Finalmente, scosse la testa. “Perdonatemi, padre. Io…”


“Non ti sto chiedendo di prendere una decisione adesso.” Il cavaliere gesticolò con le mani. “Dopo tutto, sono ancora in buona salute, e con la mia presenza, la nostra famiglia non smarrirà la via.” Il suo sorriso sembrava un po’ invecchiato. “Se Miso potesse capirlo, non avrei bisogno di parlare così tanto. Tutto ciò che mi auguro è che, semmai la nostra famiglia dovesse trovarsi in qualche sorta di guaio, ci farai un favore – per me e per tua madre.”


Stavolta, Ferlin non poté rifiutare.


Meiling








                                


                                



