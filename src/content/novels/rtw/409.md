---
title: Capitolo 409- Un’alleanza affidabile
pubDate: 2025-08-07T11:37:50.984Z
tags:
    - rtw
---










“Sei venuto dalla persona giusta,” disse Hood sorridendo con una voce roca che rendeva difficile dire la sua età. “Sebbene viva nella città esterna, mi è capitato di trovarmi nelle vicinanze del palazzo il giorno dell’incidente e, non appena avvenne lo schianto, corsi ai cancelli del Palazzo. Non hai idea di quanto sia stato terribile: dal rumore sembrava che dei fulmini stessero colpendo la terra. Tutte le finestre nei d’intorni, sia che fossero fatte di carta che di vetro, furono distrutte da una forza terribile e alcune persone sono anche morte a causa dello spavento per il rumore improvviso…”


Ogni Ratto dichiarava di essere stato nelle vicinanze e di aver assistito a tutto, ma il racconto era sempre diverso da persona a persona. “Okay, non c’è bisogno di divagare sulle cose inutili. Come è successo?” chiese Otto Luoxi interrompendolo. “Questo incidente è davvero legato al Quarto Principe… Roland Wimbledon?”


Hood si schiarì la voce e allungò la mano destra “Posso rispondere a queste domande ma…”


“Hai bisogno di quel che misura tutte le cose sulla Terra” Otto aprì il suo borsello “Quanto?”


La così detta “cosa che misura tutte le cose sulla Terra” non era niente di più che un oro reale. Solo le persone ignoranti come i Ratti potevano usare una parola o una frase in codice così ovvia per apparire misteriosi.


Il Ratto alzò due dita.


Otto prese due ori reali e li mise nella mano di Hood. “Questo non è un prezzo da poco, quindi spero che le tue informazioni ne siano all’altezza.”


“Certamente. La reputazione di Dita Scheletriche si basa su questo.” il Ratto sorrise avidamente ed intascò gli ori reali.


“La reputazione di un Ratto è ridicola quanto la misericordia di un sovrano.” Otto tirò su con il naso, “Va avanti.”


“Inizierò rispondendo alla tua prima domanda.” Dopo esser stato pagato, la postura di Hood era molto più rilassata. Sorseggiò la sua birra, si appoggiò allo schienale della sedia ed indicò il soffitto. “Un tuono è venuto dal cielo.”


“Cosa intendi?” Si accigliò Otto.


“Non volevi sapere il motivo dello schianto?” Sussurrò il Ratto. “Tutti i tuoni vengono dal cielo e questo non ha fatto eccezione. L’ho visto con i miei occhi. Prima del crollo, una roccia bianca ha fluttuato sul Palazzo e dopo è avvenuto l’incidente.”


“Sciocchezze! Vuoi dirmi che una roccia enorme è caduta dal cielo e ha ridotto a pezzi il palazzo?”


“Eheh, tutto quel che ho detto è vero, altrimenti Dita Scheletriche non mi avrebbe assegnato questo compito. Se pensi che stia mentendo, puoi pure andartene ora.” Hood scrollò le spalle. “Ma non riavrai indietro i tuoi soldi.”


“…Continua.” Otto cercò di contenere la propria irritazione.


“La roccia è entrata nel Palazzo dopo soli pochi secondi dall’essere comparsa, ma posso dire chiaramente che non era tanto grande o veloce e non sembrava per nulla un qualcosa che potesse distruggere la Sala della Volta Celeste ed è per questo che ho detto che “fluttuò”. Inoltre, quando è avvenuto lo schianto ed è comparso il fumo, ho visto un minaccioso bagliore provocato dal fuoco che sicuramente non era stato causato dalla collisione,” disse Hood schioccando le labbra. “Intendo che le ricerche svolte dopo da Sua Altezza Timothy hanno dimostrato proprio ciò – ha bloccato e sgomberato la Città Interna più volte senza arrestare alcun sospettato e il Palazzo è ben sorvegliato, quindi da quale altra parte poteva mai venire l’attacco se non dal cielo?”


Prese un altro sorso di birra. “Per quanto riguarda il fuoco e il fumo, assomiglia al fenomeno che si ha quando brucia una certa soluzione alchemica chiamata Polvere di Neve ed è per questo motivo che sono sicuro che si sia trattato di un attacco. Comunque, ho delle informazioni anche riguardo questa Polvere di Neve, ma devi pagare giusto un po’ di più…”


“Non è necessario, non mi interessa.” Lo interruppe Otto. Aveva già sentito parlare della Polvere di Neve attraverso altri canali; questa polvere originariamente veniva usata nelle celebrazioni ma poteva essere modificata in modo da farla diventare un’arma. I Ratti probabilmente non ne sapevano nulla del suo contenuto specifico, quindi non aveva voglia di sprecare i suoi soldi.


“Bene, ora ti risponderò alla seconda domanda,” disse Hood distendendo le mani indifferente. “Questo incidente è sicuramente collegato al Principe Roland.”


“Perché?”


“Quando sei arrivato a Città del Re? Certamente non sto cercando di sapere il tuo passato o… la tua identità data la regola della Strada Nera, quindi non devi necessariamente rispondermi.” Il Ratto sorrise. “Quello che intendo dire è che, se fossi arrivato a Città del Re ai primi dell’autunno, lo avresti saputo: Sua Altezza ha mandato centinaia di soldati ad attaccare la Regione Occidentale, ma solo in pochissimi hanno fatto ritorno e tutti hanno portato delle lettere da parte del Principe Roland per Sua Altezza.”


Tutti e sei i Ratti avevano menzionato ciò, il che significava che probabilmente fosse vero, ma continuò a chiedere, “Stai dicendo che fosse un avviso di vendetta? Sembra piuttosto spaventoso. Sei sicuro che non sia stato puro folclore?”


“La maggior parte delle lettere sono state consegnate dai soldati a Palazzo e quelle poche che mancavano sono state sequestrate dal Comune, ma Dita Scheletriche sorprende sempre i suoi clienti. In realtà ho qui con me una “lettera di avvertimento” che è stata conservata.” Hood sollevò cinque dita. “Considerando che si tratta di una lettera molto rara e proveniente dal Principe Roland stesso, il prezzo è leggermente più alto. Che ne pensi?”


…


Otto Luoxi ritornò a palazzo e Belinda si alzò immediatamente per salutarlo. “Novità?”


“Non molte, ma ho messo le mani su una lettera del Principe Roland.” Le porse il pezzo di carta stropicciato, si tolse il cappotto, si sedette vicino al camino e le disse tutto quello di cui era venuto a conoscenza. “Tutti e sei i Ratti hanno dato risposte simili alla seconda domanda e questo pezzo di carta prova che hanno ragione – Roland Wimbledon non è tanto debole quanto il Re sostiene, anzi. Se il Regno dell’Alba si alleasse con Timothy, ne otterremmo ben pochi benefici e ne guadagneremmo un nemico difficile.”


“Ma tutte le risposte che i Ratti hanno dato alla prima domanda sono molto differenti tra loro,” disse Belinda corrugando la fronte.


“Questo prova che l’attacco è stato molto misterioso e difficile da capire e personalmente penso di credere a quel che ha detto l’ultimo Ratto.” Otto bevve un sorso del suo the caldo e sospirò. Spendere così tanto tempo in dei pub così scadenti lo metteva a disagio.


“Dal cielo?” Belinda rimase a bocca aperta. “Sei pazzo?”


“Certo che no. Se non avessi visto questa lettera, non mi sognerei nemmeno di credergli. Roland era molto sicuro dell’ora e del posto dell’attacco e solo un attacco dal cielo avrebbe potuto oltrepassare le alte mura della città e le solide fortificazioni, confondendo anche i Ratti più scaltri.” Si accigliò. “Tuttavia la cosa più importante è capire cosa fare ora.”


“Con l’imminente minaccia dalla Chiesa, dovrebbero smetterla di combattersi a vicenda ed unire le forze per combattere insieme contro il nemico comune.”


“Non sta a noi decidere.” Otto scosse la testa. “L’unica cosa che possiamo fare è trovare un alleato affidabile per il Regno dell’Alba. Sua Altezza Timothy Wimbledon sembra un po’…  inaffidabile.”


“Seriamente andrai nella Regione Occidentale?” Belinda era sconvolta. “Al momento quel posto non sta affrontando i pericoli dei Mesi dei Demoni?”


“Non è nulla in confronto al pericolo che il nostro regno collassi,” disse dopo un attimo di silenzio. “Puoi rimanere qui ed aspettare la risposta del Re, mentre andrò da solo verso la Regione Occidentale.”


 


Aki




                                


                                



