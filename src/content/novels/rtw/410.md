---
title: Capitolo 410: Aspettative
pubDate: 2025-08-07T11:30:06.747Z
tags:
    - rtw
---










Il vapore acqueo aveva formato uno strato uniforme di foschia bianca, simile ad una garza, sul vetro della finestra. Un vento gelido soffiava sulle finestre con un crepitio, che contrastava con le fiamme che bruciavano tranquille nel camino della stanza.


Pergamena era seduta davanti ad un lungo tavolo nell’Ufficio del Comune, intenta a leggere rotoli di densi documenti.


Quei documenti non riguardavano l’istruzione ma erano delle statistiche riportate dai vari dipartimenti. Sfruttava il suo tempo libero per memorizzare quel tipo di informazioni, nel caso potessero servire a qualcuno. Recentemente quella era la parte principale del suo lavoro, dato che non c’era molto di cui occuparsi nel Ministero della Pubblica Istruzione. In fin dei conti, il secondo ciclo di valutazioni era finito non molto tempo fa, e quello successivo non si sarebbe svolto prima della prossima estate.


Lavorando per Sua Altezza Roland per sei mesi, aveva scoperto che Sua Altezza era particolarmente interessato alle statistiche – gli piaceva quando i suoi subordinati descrivevano le cose con una lunga serie di numeri precisi; usava di frequente termini come rapporto orizzontale, rapporto annuo, e rapporto relativo a catena. Di conseguenza, tutto il personale del Comune aveva preso da lui questa abitudine.


Quando la popolazione della città cresceva, la relativa attività statistica aumentava di conseguenza. Inoltre, Sua Altezza aveva affidato questo lavoro a Pergamena e l’aveva scherzosamente chiamata “database” di Città di Confine. Sebbene il soprannome la facesse sembrare un magazzino, Sua Altezza l’aveva descritto come un qualcosa di estremamente importante. Con l’aiuto di un database, lui avrebbe potuto stimare l’andamento del prossimo anno e fare dei progetti sia economici che militari. Aveva anche detto che tutte le sue decisioni future riguardanti il territorio si sarebbero basate sull’analisi dei dati.


“Signorina Pergamena.” Una donna vestita da apprendista aprì la porta ed entrò nella stanza. Dopo essersi inchinata a Pergamena, le consegnò un modulo di domanda. “Salve, il mio nome è Freya. Sua Eccellenza Carter dal Dipartimento di Giustizia desidera acquisire le informazioni riguardanti i rifugiati che hanno passato la verifica della residenza la scorsa settimana.”


A causa della sua limitata capacità nelle abilità derivate, Sua Altezza aveva ordinato che chiunque volesse informarsi sui dati complessi avrebbe dovuto ottenere il consenso di Barov prima. Quanto ai singoli dati, avrebbero potuto richiederli a Pergamena in qualsiasi momento.






“Aspetta un minuto!” Pergamena diede un’occhiata alla firma nel modulo di domanda, evocò il Libro Illusorio, e mostrò i contenuti corrispondenti sulle sue pagine. “Va bene. Dai questo al Signor Carter.”


“Gr… Grazie.” Freya tenne con cautela il libro che era apparso dal nulla, come se fosse una bestia demoniaca.


“Non preoccuparti. Non ti farà del male.” Pergamena non riuscì a non ridere. La maggior parte della gente assumeva una tale espressione quando vedeva il Libro Illusorio. “Non avrai bisogno di restituirmi il libro perché svanirà tra quattro ore. Tuttavia, secondo lo Statuto di Riservatezza, non ti è permesso darlo a nessun’altra persona oltre a Carter.”


“Sì… Mia Signora.”


Freya si inchinò e si ritirò. Mentre quest’ultima apriva la porta, Pergamena vide un mare di persone all’entrata ed il rumore di un chiacchiericcio penetrò istantaneamente nella sua stanza, quietandosi nuovamente una volta chiusa la porta.


Quello era un fine settimana, il che presupponeva che fosse un giorno di riposo, ma al Comune c’era comunque trambusto come fosse un giorno lavorativo. Tutti erano eccitati per l’imminente ristrutturazione di Città di Confine, quindi si stavano impegnando a fondo. Visto che Sua Altezza si era offerto di pagare gli straordinari, nessuno era disposto a restare a casa.


Pergamena non comprendeva la decisione di Sua Altezza. Secondo lei non c’era molto lavoro da svolgere al Comune e, in confronto alle fatiche dei minatori e degli addetti alle fornaci, scrivere documenti ufficiali, raccogliere dati e fare rapporti richiedeva molto meno sforzo – eppure questi erano i lavori principali al Comune. Sua Altezza avrebbe solamente dovuto ordinare e tutti avrebbero obbedito facilmente. Non c’era davvero bisogno di aumentare il salario in quest’ambito. Paragonato alla maggior parte dei nobili, Sua Altezza appariva troppo generoso.


Sinceramente, Pergamena non pensava che Roland somigliasse ad un vero Signore. Eppure, era esattamente quel tipo di persona che aveva portato tutti a questo stadio, che era quasi un miracolo.


Non era arrivata a quella conclusione a causa del rispetto e della fiducia che nutriva per Roland, ma a causa di dati certi; rispetto ad un anno fa, quando solo i minatori avevano un reddito stabile a Città di Confine, i salari dei minatori, degli addetti alle fornaci e dei tuttofare erano duplicati, anche se erano soliti guadagnare di meno. Alcune occupazioni emergenti come quella degli assemblatori nell’impianto del vapore e quella degli operatori nell’impianto dell’acido avevano ottenuto uno stipendio otto volte superiore, e il numero di lavoratori era ancora in aumento.


I cambiamenti all’interno della città stessa erano così ovvi che se una persona non avesse vissuto lì un anno prima, probabilmente avrebbe trovato difficile credere che tali cambiamenti potessero essere possibili.


Pergamena toccò le parole nel documento. Non riusciva ad immaginare quanto il territorio avrebbe potuto continuare a trasformarsi sotto la guida di Sua Altezza, ma credeva fermamente che esso avrebbe avuto un futuro pieno di speranza e sorprese.


“Signorina Pergamena.” La porta di legno venne aperta e varcata dalla guardia di Sua Altezza Roland. “Sua Altezza vuole vedervi.”


...


Quando ritornò al terzo piano del castello, Pergamena vide Sua Altezza intento ad organizzare i pezzi del manoscritto.


“Volete che registri queste cose?” chiese lei, mentre entrava nella stanza e legava i suoi capelli corvini che erano stati scompigliati dal vento freddo.


“Proprio così. Ci sono volute circa metà delle mie cellule celebrali per finire questo libro.” Il Principe si massaggiò il collo, mormorando parole che per Pergamena erano difficili da comprendere. “Riesco a ricordare solo genericamente anche le conoscenze che una volta erano di uso comune, e ho persino dovuto dedurre diverse formule da solo.”


Pergamena si era abituata a questo comportamento. Ignorò i suoi termini bizzarri, prese il manoscritto, e realizzò che le lettere sulla sua copertina formavano la parola: ‘Analisi Matematica’ in un inedito color arancio.


Lesse un paio di pagine e trovò impossibile capire il significato del titolo. Poi si focalizzò sul memorizzarne i contenuti – rispetto alle equazioni che aveva imparato in precedenza, trovava quelle nuove formule, non costituite da numeri bensì da una serie di strani simboli, come un intero set di nuovi caratteri. Somigliavano a cose che sarebbero potute interessare solo ad Anna e Tilly.


“Bene, qual è il reddito medio di chi è residente qui?” chiese Roland.


“Quello minimo era di 10 argenti reali al mese, e quello massimo di 40,” rispose Pergamena, senza smettere di memorizzare Analisi Matematica, “Ma per calcolare il reddito medio avrei bisogno del Libro Illusorio, che oggi è già stato usato una volta.”


“Non fa niente. Puoi darmi il risultato statistico dopo domani.” Roland fece un cenno con la mano. “Ho bisogno di questo numero per determinare la tassa per l’acqua e per l’impianto di riscaldamento. Il progetto per l’impianto di riscaldamento collettivo inizierà tra circa una settimana. Una volta completato, questo posto sarà caldo come fosse primavera anche durante l’inverno più lungo.”


Una città che non teme il freddo. Questo è uno dei miracoli che possono accadere solo nel territorio di Sua Altezza. “Se non avrò del lavoro extra, vi darò il risultato domani.”


“Domani… Sarebbe bello se potessi trasformare il Libro Illusorio in un libro di fiabe.” Roland scosse il capo sorridendo. “O in qualsiasi altro libro che Anna non ha letto.”


“Libro di fiabe?” Pergamena rimase leggermente stupita, prima di capire velocemente il suo ragionamento. “Domani è…”


“Il Giorno del Risveglio di Anna” disse il Principe annuendo.


Haru






💬 Erialis Buonasettimana a tutti e così ora c'è il risveglio di Anna chissà cosa succederà..nel frattempo mi fanno ridere i pensieri di Pergamena sull'amministrazione pubblica, se penso che da noi molti sono alle macchinette del caffè o al bar. Magari fossero così zelanti! 








                                


                                



