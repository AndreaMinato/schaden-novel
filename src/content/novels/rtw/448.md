---
title: Capitolo 448: Una grandinata di proiettili
pubDate: 2025-08-07T11:30:06.754Z
tags:
    - rtw
---






“Mio Signore, l’area portuale nella città occidentale sembra strana,” fece rapporto una guardia incaricata di isolare la strada. “Ho sentito strani rumori provenire da lì e ho mandato due plotoni ad indagare, ma nessuno di loro ha fatto ritorno.”


“Cosa?” disse Jacques Medde accigliandosi, “Devi aver sentito male.”


“No, è chiaro, come il suono di un respiro rapido e appesantito. Pant, pant…” disse la guardia imitando i suoni.


“Forse è un barbone che russa?”


“Mio Signore, con questo tempo, chiunque dorma fuori morirebbe congelato,” insisté la guardia, “e nessuno può russare così forte. Se si tratta davvero di qualcuno che russa, deve essere un gigante alto quasi quanto le mura cittadine.”


Il Conte lo fissò per parecchio tempo, poi, voltandosi, urlò, “Cavaliere Dowcan!”


“Mio Signore, cosa posso fare per voi?” rispose un cavaliere con in petto lo stemma della famiglia Maple, camminando a grandi passi verso il Conte.


“Convoca il tuo plotone e segui la mia guardia per esaminare il porto cittadino.” Jacques diede una pacca sulla spalla al cavaliere e aggiunse, “Informami immediatamente se ci sono delle novità.”


“Eh… Non potreste mandare qualcun altro lì?” disse il giovane cavaliere con esitazione. “Mio padre ha insistito affinché entrassi nel Castello insieme a voi.”


“Non ci metterai molto per andare al porto, ma posso assicurarti che qui ci vorrà molto di più,” disse il Conte sorridendo, “e se la famiglia Honeysuckle si arrenderà, ti aspetterò qui.”


“Ah… va bene.”


Dopo che il cavaliere se ne fu andato con la sua guardia, l’espressione facciale di Jacques divenne fredda come la pietra. “Continua a sognare! Credi di poter ricevere lo stesso riconoscimento mandando qui un figlio per entrare con me nel Castello? Sua Maestà ha menzionato soltanto me nella lettera segreta!”


Dopo non molto, sentì un rumore distante di spari provenire da ovest.


Jacques si mise subito in allerta. “Cos’è stato? Il figlio maggiore della famiglia Maple non ha nessun acciarino.”


Mentre pianificava di mandare alcuni dei suoi cavalieri lì a controllare la situazione, la guardia che gli aveva fatto rapporto prima fece ritorno al battaglione incespicando. “Mio, mio Signore… qualcosa è andato storto!”


“Cosa è andato storto?”


“Il Re ribelle… lui è venuto qui!” disse la guardia con gli occhi sgranati, “Migliaia di nemici sono diretti al Castello!”


“Intendi dire l’esercito di Roland Wimbledon?” Jacques sollevò la mano e mollò un ceffone alla guardia. “Migliaia di loro? Se osi raccontare sciocchezze, ti farò impiccare sulle porte della città!”


“Mio Signore, portano le bandiere del Regno di Graycastle.” La guardia non si azzardò a schivare. Si prostrò su un ginocchio e aggiunse, “Volevo che lo scudiero del cavaliere Dowcan ne catturasse uno o due per ottenere più informazioni, ma nel momento in cui hanno caricato verso di loro, loro erano, erano…”


“Cosa gli è successo?” lo incalzò il Conte.


“Sono stati colpiti a morte da un fuoco sostenuto.” Il Conte capì dal volto della guardia che doveva aver assistito a scene davvero terrificanti. “In quel momento, sembrava che tanti fuochi sbucassero fuori improvvisamente dall’oscurità e il suono di esplosioni non finiva mai. Venti persone hanno caricato in avanti soltanto per meno di cento passi (1) prima di venire tutti colpiti a morte, e lo stesso vale per i cavalli!” La guardia deglutì e continuò, “Mio Signore, non ho mai visto dei colpi d’arma da fuoco così potenti. Se non ci fossero stati più di un migliaio di nemici, come avrebbero potuto fare ad eliminare il plotone del cavaliere in un batter d’occhio?”


“Dov’è il figlio maggiore della famiglia Maple?”


“Lui è… fuggito.”


Il Conte, codardo, sprofondò nella poltrona ed era completamente confuso. “Com’è possibile? Le quattro famiglie hanno iniziato a muoversi ieri a mezzogiorno e il Principe Roland è venuto in aiuto alla Fortezza Longsong stasera. Se calcoliamo anche il tempo necessario per i messaggi, significa che gli basta un giorno solo per venire qui dalla sua città? Pur navigando senza intoppi con il vento tutto il tempo, non possono arrivare qui così velocemente, tantomeno trasportando un migliaio di persone. Per trasportare così tanta gente, gli serve almeno una flotta gigantesca, ma secondo le spie, Città di Confine d’inverno non ha navi!”


Com’era possibile che le cose stessero andando in quel modo?


“No, devo stare calmo durante un’emergenza simile.” Jacques Medde si asciugò il sudore dalla fronte e pensò che forse la guardia aveva raccontato delle sciocchezze. Senza una torcia non poteva essere riuscito a vedere chiaramente quanti nemici fossero al molo nel buio, nel momento in cui era rimasto sconvolto dagli spari dei loro acciarini. “Gli acciarini potrebbero sembrare potenti. Tuttavia, il loro raggio d’azione è a stento di quaranta passi (2), e la velocità di ricarica e la probabilità di fare centro estremamente basse. Presupponendo che ciascun nemico sia provvisto di questo tipo di arma, non risulterebbero imbattibili per al massimo due dozzine di soldati che marciano in riga sulla strada per il Castello. Se informo la famiglia Wild Rose e la famiglia Wolf ora e raduno tutti i cavalieri, i mercenari e le guardie per attaccarli dopo il loro primo attacco, forse potremmo sconfiggerli.”


Al contrario dalle battaglie sul campo, la scarsa efficienza nel ricaricare gli acciarini era un difetto fatale negli scontri per strada.


“Dannazione.” Jacques diede uno schiaffo ad uno dei bracci della poltrona e disse al capo delle guardie, “Vai a invitare il Conte Wild Rose e il Visconte della famiglia Wolf a venire qui e ordina a tutti gli uomini provvisti di acciarino di bloccare l’entrata del Castello. Va’!”


Rispetto ai balestrieri, l’allenamento dei soldati con acciarino era più rapido. Che fossero loro a bloccare i nemici per primi. Le loro vite non valevano molto. Se necessario, i cavalieri potevano calpestarli.


Con sua grande sorpresa, il capo delle guardie ritornò e fece rapporto, “Hanno già lasciato il battaglione coi loro uomini.”


Per assediare Petrov, le quattro famiglie sostenevano rispettivamente i quattro lati del Castello. Jacques non si aspettava che le altre famiglie ricevessero le notizie prima di lui.


Adesso, i suoni degli spari si avvicinavano al Castello. Come aveva descritto la guardia, erano un rimbombo profondo di fitti tamburi, forte e chiaro attraverso i crescenti cumuli di neve.


“Questi bastardi!” il cuore di Jacques si raggelò. Guardò il Castello per l’ultima volta. Non aveva altra scelta che ordinare una ritirata. Stavolta, soltanto lui e le sue guardie avevano l’opportunità di scappare. I suoi uomini nel Castello sarebbero stati lasciati indietro.


Fuori dal Castello, il Conte rimase sconvolto dallo scenario.


I nemici erano ovunque, e qualunque cavaliere provasse a oltrepassare il blocco veniva colpito a morte senza rimorsi. Le loro armi non erano affatto come gli acciarini mandati da Timothy. Potevano sparare continuamente e sembrava che non necessitassero di ricariche. C’era il caos. I membri delle altre tre famiglie erano in trappola, fatta eccezione per il cavaliere Dowcan, che era stato il primo a fuggire.


“Mio Signore, cosa dovremmo fare?”


“Va’ a chiamare i plotoni con le armature di ferro!” gridò. “Gli staremo dietro e saremo coperti dagli scudi di ferro.”


Dopo tutti quei problemi, finalmente tre plotoni con armature di ferro si radunarono e avanzarono lentamente reggendo gli scudi. Anche gli altri cavalieri li trovarono e li seguirono. Sapevano che quella era probabilmente la loro ultima occasione per passare oltre.


Sfortunatamente, Jacques Medde aveva commesso un errore. Quando si trovavano a soli cento passi dai nemici, le armi di questi ultimi esplosero in scoppi di fuoco abbaglianti. Gli scudi di ferro fatti per bloccare le palle di piombo furono immediatamente crivellati dai proiettili. Gli uomini davanti che reggevano gli scudi furono uccisi. Detriti metallici sprizzavano dai corpi, accrescendo una fitta nebbia di sangue al di là degli scudi.


Prima che il Conte potesse dare l’ordine di caricare, fu abbattuto da una raffica di colpi.


Meiling






 Erialis (1) Il passo come unità di lunghezza dovrebbe corrispondere a circa 74cm (0.74m). Quindi 100 passi corrispondono pressoché a 74m.  (2) In questo caso 40 passi sono 29,60 metri circa. 




                                


                                



