---
title: Capitolo 460- Dente di Serpente (Parte II)
pubDate: 2025-08-07T11:37:50.989Z
tags:
    - rtw
---






Dente di Serpente non si sarebbe mai aspettato che cose ancora più incredibili dovessero ancora accadere – l’annuncio successivo dell’oratore lo fece paralizzare.


“Tra cinque giorni, cioè la seconda settimana del primo mese di primavera, il Comune distribuirà razioni in piazza! Ognuno può venire qui a ritirare due ciotole di farina d’avena calda, una per pranzo ed una per cena. Cittadini, ringraziamo tutti il Principe per la sua generosità!”


A questo punto, la folla iniziò a fare trambusto.


“Mio Dio, Gayle aveva ragione – questo era davvero in programma!”


“Sì, sono venuto solo per confermarlo.”


“Le mie orecchie mi ingannano? Farina d’avena gratis ogni giorno?”


“Vieni anche tu? Non hai tanta avena e carne essiccata a casa?”


“Sono comunque due pasti gratuiti! Il mio Signore non mi ha impedito di venire. Non hai sentito che ha detto ‘tutti’?”


“Mio Signore!” gridò qualcuno improvvisamente. “La farina d’avena è davvero gratis? Per quanto continuerà?”


Quella era la domanda nella mente di tutti. La folla si ammutolì e si voltò all’unisono verso l’attendente.


L’attendente aspettò che la buona notizia venisse assimilata, e poi annunciò con calma, “E’ così! La farina d’avena è davvero gratis, e la distribuzione continuerà fino alla fine dei Mesi dei Demoni! Raccontate questa notizia a tutti i vostri vicini ed amici, perché Sua Altezza sarà sempre fedele alle sue promesse!”


Centinaia di persone si entusiasmarono all’istante, ma Dente di Serpente non riusciva ancora a credere alle sue orecchie.


“Cibo gratis? Che significa? Vuol dire che potranno temporaneamente evitare di essere minacciati da Kanas e morire di fame nella neve – No, non solo loro, ma tutti i Topi potranno ottenere del cibo facilmente. Adesso sarà ancora più difficile controllarli! Kanas non se ne starà semplicemente seduto a lasciare che questo accada, quindi cosa farà? Manderà qualcuno a disperdere la folla, disturberà la distribuzione… o corromperà gli ufficiali del Comune per buttare tutta la farina d’avena nel Fiume Acqua Rossa?”


Tuttavia, Dente di Serpente aveva anche notato che l’annunciatore continuava a nominare “Sua Altezza”, il che voleva dire che era stato il leggendario principe Roland ad ordinare di distribuire razioni, non il duca o le cinque famiglie. “Lascerà che i Topi vadano a zonzo spudoratamente, o sarà davvero diverso dagli altri nobiluomini?”


Non si fidava di nessun nobile, e il giorno in cui Carta era stata portata via era ancora fresco nella sua mente.


Tuttavia, una vocina nella sua testa continuava a chiedergli, “E se fosse vero, e se… fosse vero?”


Fortunatamente i suoi dubbi non durarono a lungo, perché l’attendente degli Elk sul palco iniziò a leggere un altro avviso – pensava che quegli ordini fossero semplicemente un modo dei nobili per confondere i cittadini e non avessero nulla a che fare con gli orfani come lui, ma ancor più sorprendente dei prime due avvisi fu il terzo, che era applicato direttamente ai Topi.


“Cittadini, ascoltate! Arriveranno giorni migliori!” L’annunciatore gridò qualcosa per calmare la folla chiassosa, poi disse, “Entro cinque giorni, o quando inizierà la distribuzione di farina d’avena, Sua Altezza inizierà ad inasprire i controlli sulla criminalità alla Fortezza Longsong, comprese le organizzazioni della Strada Nera, i furti, ed ogni comportamento che minacci la sicurezza e gli averi dei cittadini! Quando sarà il momento, per favore non frequentate la Strada Nera e non visitate le taverne, i casinò, e altre aree non sicure per prevenire danni non necessari!”


“L’ordine alla Fortezza deve essere mantenuto da tutti i cittadini, e il Comune sta attualmente reclutando ufficiali per la sicurezza pubblica e personale di polizia. Di seguito spiegherò i requisiti!”


Dente di Serpente non se la sentiva più di ascoltare, quindi si fece strada tra la folla e corse verso il falò. “Presto, torniamo indietro!”


“Hai finito di ascoltare?” Girasole si sfregò le mani e chiese con riluttanza, “Dovresti riscaldarti prima di andartene.”


“No, dobbiamo andare adesso!” disse lui con urgenza.


“Cos’è successo?” Joe percepiva che qualcosa non andava.


“Te lo spiegherò per strada.” Dente di Serpente batté a terra con un piede. “Dobbiamo tornare indietro subito, altrimenti Kanas lo verrà a sapere da qualcun altro e saremo fritti!”


…


Il punto di raccolta dei Topi nella Zona Occidentale era una casa a due piani infossata nel Vicolo Infinito.


Kanas era un uomo intimidatorio con un occhio solo, e il suo temperamento e i suoi metodi erano tanto crudeli quanto il suo aspetto. Dente di Serpente l’aveva visto personalmente inchiodare qualcuno che aveva combinato un guaio al muro per poi frustarlo a morte. Al tempo stesso, controllava il rifornimento di cibo di varie organizzazioni di Topi nella zona, perciò nessuno osava mancargli di rispetto.


Dente di Serpente si sentiva allo stesso modo, quindi si inginocchiò con attenzione davanti a Kanas e gli disse degli avvisi.


“Il Signore della città ci sta prendendo di mira?” chiese Kanas corrugando la fronte, “Che razza di sciocchezze sono queste?”


“…Non è il Signore della città,” gli ricordò Dente di Serpente con attenzione. “L’annunciatore parlava del Principe.”


“Cosa diavolo ne sai?” Kanas sputò. “Nessun nobile, non importa quanto importante, può fare niente nel territorio di qualcun altro. Questa è la Fortezza Longsong, non Città di Confine o Città del Re, e i Signori Honeysuckles ed Elk sono qui, quindi non c’è niente che lui possa fare. Quindi che importa se lui è il cosiddetto protettore della Regione Occidentale? Guarda chi è seduto nel castello. Il Re governa ancora Graycastle a parole, ma a chi importa dei suoi ordini?”


“Avete ragione,” disse con delicatezza una ragazza accanto a Kanas. “Per non parlare del fatto che, anche se il potere passa in altre mani, non ha nulla a che fare con noi. I nobili sono nobili, e i Topi sono Topi. Solo perché entrambi i gruppi vivono nella stessa città, non significa che si somiglino affatto.”


“I Topi sono Topi? Questo è quello che mi piace sentire.” Kanas afferrò il didietro della ragazza. “Tuttavia, il secondo avviso è piuttosto strano. Di solito, quando un nobile vuole migliorare la sua reputazione distribuendo cibo, ce lo fa sapere in anticipo. Inoltre, di solito restringono la quantità da distribuire, ma come mai sembra che stavolta vogliano nutrire l’intera città?”


Nessuno sapeva rispondere alla sua domanda, ma Dente di Serpente sapeva che tutti stavano pensando a quelle due ciotole gratis di farina d’avena.


“Forse… i nobili vogliono entrare in buoni rapporti con Sir Mano Insanguinata?” ridacchiò la ragazza.


“Chissà.” Kanas alzò le spalle. “Chiederò al capo dopo. Solo lui conosce e capisce i problemi legati ai nobili.”


Il cosiddetto “Mano Insanguinata” era il capo dei Topi della Zona Occidentale, e si diceva che fosse molto vicino ai nobili di rango inferiore. In un certo senso, non era più un Topo normale, ma un “nobile clandestino” senza titolo – infatti, molti re dei Topi avevano legami simili.


Pensando ciò, Dente di Serpente tirò un sospiro di sollievo. Sapeva che l’amante di Kanas aveva ragione. “Sia i nobili che i Topi sono esistiti per centinaia di anni, perciò non importa quanto cambi il rango superiore, il mondo sotterraneo manterrà sempre le proprie regole… anche Sua Altezza fa parte dei nobili, quindi cosa può fare?”


“Comunque, so esattamente a cosa state pensando tutti ora.” Sghignazzò Kanas. “Volete provare la farina d’avena del Comune? Il giorno della distribuzione, ognuno dovrà restare in questa stanza, e nessuno potrà andarsene. Capito? Se qualcuno va a mangiarla a mia insaputa, mi assicurerò che non mangi nient’altro in tutta la sua vita!”


Meiling




                                


                                



