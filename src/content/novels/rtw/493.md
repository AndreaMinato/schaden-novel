---
title: Capitolo 493- La miniera di gemme
pubDate: 2025-08-07T11:37:50.993Z
tags:
    - rtw
---


















Roland rotolò fuori dal suo letto svegliato dal bagliore della luce del giorno.






Si infilò il cappotto e andò alla finestra. La neve che ricopriva gli edifici si era parzialmente sciolta rivelando parti di tetti rossi e pareti grigie, dando così colore e vitalità al paesaggio. Nella stanza faceva ancora freddo ma, se ci si metteva al sole, si riusciva a sentire un po’ di calore.






La neve aveva iniziato a sciogliersi.






Entrò nel suo ufficio e vide la colazione apparecchiata ordinatamente sulla sua scrivania. Come sempre, c’erano uova fritte, due pancakes e un bicchiere di acqua calda. Era stata Usignolo a preparargliela, proprio come faceva sempre.






“Grazie,” disse Roland al divano vuoto.






“Come faceva a sapere che ero qui?” Chiese Usignolo dal divano mentre pian piano si rivelava.






“Non staresti mai seduta se avessi la possibilità di stenderti.” Sorrise e si portò alla bocca l’uovo infilato tra i due pancakes. “Inoltre il divano sprofondava dove eri seduta. Come avrei potuto non capirlo?”






“No, mi piace anche sedermi.” Si precipitò alla scrivania e si appollaiò sul bordo. “Per esempio, mi piace sedermi qui,” aggiunse.






Roland non si sarebbe mai stancato di osservare i suoi movimenti armoniosi e aggraziati, gli piaceva soprattutto quando compariva e scompariva velocemente nella Nebbia.






“Ti trovo bene. Hai fatto dei bei sogni?”






“Uh-huh, in effetti ho fatto proprio un bel sogno,” rispose Usignolo sollevando leggermente un sopracciglio.






“Ottimo.” Roland mangiò in fretta il suo “hamburger” di pancakes e uovo e continuò: “Oggi dovresti venire con me.”






“Per l’assassino?”






“Si,” rispose. “Se Timothy ha dato degli ordini alle persone che sono sulla lista di coloro che possiedono una gemma, è probabile che ci siano ancora altri assassini nella Regione Occidentale. Tuttavia è per noi impossibile controllare ogni persona.” Credeva che fosse davvero un peccato che delle persone così coraggiose e intelligenti, nonché fedeli alla Famiglia Reale, fossero incaricati come assassini. Persone così capaci come loro avrebbero dovute essere assegnate a compiti migliori. Con questo pensiero che gli frullava per la testa, Roland divenne ancora più deciso a voler estirpare l’influenza di Timothy il più presto possibile.






“Come desiderate, Vostra Altezza.” Disse Usignolo con un sorriso, “Dove andremo?”






“Alla miniera e ai pozzi di sale. È uno dei motivi per cui sono venuto alla Fortezza.”






…






Dopo aver convocato Petrov e le altre persone interessate, il gruppo di esplorazione si diresse verso il sobborgo della città.


In realtà a Roland interessavano maggiormente le miniere di ferro delle Famiglie Maple Leaf e Wild Rose, ma comunque si fermò prima alla miniera di gemme, rendendola la prima tappa del suo tour investigativo, dal momento che il commercio delle gemme era l’attività economica principale della Fortezza Longsong e, poi, era il posto più vicino.






La strada che portava alla miniera era diventata spugnosa e fangosa a causa della neve sciolta, rendendo così impossibile l’accesso con una carrozza. Perciò il gruppo dovette muoversi a cavallo e procedere molto lentamente e con attenzione. Impiegarono quasi tutta la mattinata per arrivare al margine della Catena Montuosa Invalicabile. Questa esperienza confermò ciò di cui Roland era già consapevole, ovvero che “una buona strada è un accesso alla ricchezza.” Senza una strada asfaltata che portasse alla miniera, un qualsiasi incremento della produzione sarebbe stato inutile dal momento che una qualunque condizione sfavorevole del tempo avrebbe potuto facilmente ostacolare il trasporto del minerale.






Attraversarono uno stretto passaggio ed entrarono nella spaziosa caverna della miniera dove si trovava il minerale. Nonostante ci fossero cento torce allineate nella cava, l’ambiente interno risultava a malapena illuminato. Roland si guardò intorno e chiese: “Questa è una cava naturale?”






“Si, Vostra Altezza.” Annuì Petrov e continuò: “È stata trovata per caso. Prima era una parete di roccia liscia, poi circa trecento anni fa crollò in seguito a un terremoto, rivelando così la cava. Inizialmente veniva usata solo dai cacciatori del luogo che nell’ingresso vi trovavano un luogo di riparo per la pioggia. Ma, col tempo, si avventurarono sempre più nelle profondità della cava scoprendo così queste pietre colorate.”






“Conosci molto bene la sua storia,” disse Roland con un sorriso.






“Queste storie sono conosciute da tutte le Famiglie nella Regione Occidentale.” Petrov agitò le mani facendo cenno ad un uomo e lo presentò a Roland. “Lui è Denver Crain, il manager della miniera. Conosce molti più dettagli di me sulla cava.”






“Sei un uomo del Duca Ryan?”






“No, Vostra Altezza. I Crain non appartengono a nessun Signore,” rispose l’uomo di nome Denver. Sembrava essere un uomo sulla trentina, ma parlava come un uomo anziano e composto. “Abitiamo qui vicino alla miniera da generazioni e il mio antenato è stato uno dei cacciatori che ha trovato questa miniera di Gemme. Abbiamo lavorato per tre Duchi e le mappe disegnate dalla mia famiglia di questo luogo sono le migliori mai fatte. Nessuno conosce questo posto meglio dei Crain.”






Era estremamente sicuro della conoscenza che aveva della miniera mentre ne parlava con facilità e scioltezza persino davanti a un Principe del Regno di Graycastle. I suoi modi calmi e la sua uniforme nera ricordavano a Roland gli steward delle famiglie aristocratiche nei film che aveva visto in passato.






Dato che Usignolo aveva controllato ogni persona, Roland sapeva che quell’uomo non era un malfidato. Così gli chiese: “Perché in questo momento non sta lavorando nessuno qui?”






“Perché i Mesi dei Demoni sono finiti da poco, Vostra Altezza.” Rispose Denver automaticamente, “La neve sulle montagne si scioglierà diventando acqua e scenderà quaggiù. Sebbene abbiamo costruito dei canali di drenaggio e delle pozze per trasportare l’acqua per la miniera, non possiamo rimuovere l’acqua tanto velocemente quanto quella che scorre dentro. Di conseguenza, non saremmo in grado di entrare nella parte superiore della miniera. Sulla base delle nostre solite procedure, dovremo aspettare fino all’estate per riprendere la normale estrazione mineraria.”






“Le miniere di ferro nei territori delle Famiglie Maple Leaf e Wild Rose, al momento, si trovano a dover affrontare la stessa situazione?”






“Non ci sono mai stato ma ho sentito dire che le loro miniere di ferro sono posizionate più in alto e i loro tunnel si estendono verso l’alto. Quindi posso immaginare che la loro situazione sia migliore ma anche loro devono aspettare ancora qualche mese prima che possano riprendere a pieno il lavoro.”






“A quanto pare ti servirebbero dei motori a vapore per rimuovere l’acqua.” Roland scrollò le spalle.






“Motore… a vapore? Che cos’è?” Denver sembrava confuso.






“Una macchina che ti permette di continuare nel tuo lavoro di estrazione in tutte le stagioni.” Rispose il Principe, sorridendo. “Hai molto da imparare sull’attività estrattiva.”






Denver aprì la bocca incredulo ma riuscì a trattenersi dal mettere in dubbio il commento del Principe.






Roland non notò l’espressione di Denver. Credeva che fosse solo questione di tempo prima che in questa miniera venissero disposte delle strade tranviarie, un motore a vapore per rimuovere l’acqua e un sistema a trazione simile a quelli largamente usati nella Miniera del Versante Settentrionale di Città di Confine. Avevano già venduto con successo un set del genere a un magnate minerario di Città d’Argento. Solo che non era interessato alle gemme e quindi aveva posto la sua attenzione per prima sulle miniere di ferro.






“Okay, qui abbiamo finito. Andiamo alla prossima.” Roland si voltò.






“Aspettate, Vostra Altezza. La Famiglia Crain ha un piccolo regalo per voi.” Denver, sorpreso dalla decisione improvvisa del Principe, camminò velocemente per raggiungerlo. Tirò fuori una piccola scatola di legno e gliela porse.






“Ah?” Roland la prese con interesse. Aprì la scatola e vide che all’interno c’erano due gemme scintillanti che riflettevano abbaglianti riflessi rossi e verdi alla luce delle torce. Rimase sbalordito. “Sono… sono delle Pietre Multicolori?”






“Si, Vostra Altezza. Sono state scelte tra le gemme di più alta qualità custodite nel tesoro di Famiglia da centinaia di anni.” Disse Denver con una mano sul petto. “La Famiglia Crain è onorata di lavorare per il nuovo Signore della Regione Occidentale.”






Roland era così attratto dalle gemme che si perse la seconda metà della frase. Gli sembravano molto familiari e, persino un profano di gemme quale era lui, aveva già sentito il loro nome.






Venivano chiamate Diaspore.










Aki
                                


                                



