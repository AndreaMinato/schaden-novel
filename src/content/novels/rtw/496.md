---
title: Capitolo 496- In fondo al mare
pubDate: 2025-08-07T11:37:50.993Z
tags:
    - rtw
---






 


“L’acqua della Linea marina scorre verso il basso facendo sì che l’acqua di livello inferiore si innalzi? Com’è possibile?”


Tilly rifletté per un po’. “Quindi quando la marea si abbasserà, l’acqua scorrerà all’indietro?”


“Bella domanda.” Tuono strinse i pugni con entusiasmo. “In seguito, la mia flotta è rimasta vicino alla Linea marina per due settimane, finché la marea non si è abbassata. Durante quel periodo, abbiamo provato in tutti i modi a oltrepassare la Linea marina, e la parte più incredibile è stata navigare sulla Linea marina stessa: sapete che tipo di sensazione sia? Ad un occhio estraneo sembrava che fossimo bloccati sul lato di uno scoglio, con le nostre vele completamente in parallelo con l’oceano, come se potessimo cadere giù da un momento all’altro. Ma sulla nave non ci sentivamo affatto così, era come se il Coraggio stesse navigando in un fiume stretto, con il vasto muro d’acqua marina da un lato, e la vastità del cielo dall’altro. Certo, abbiamo dovuto aspettare che l’acqua rallentasse per fare questo, altrimenti persino l’Assistente Magico non avrebbe potuto proteggere la nave.”


“Questo… non ha senso.” Tilly sentì il cervello sprofondarle nella confusione più totale. Se un altro esploratore all’infuori di Tuono le avesse raccontato ciò, avrebbe subito pensato che se lo stesse inventando.


“Lo penso anch’io, ma mi fido più dei miei stessi occhi che del buonsenso.” Continuò lui, “Dopo due settimane, la marea iniziò ad abbassarsi: è successo nello stesso preciso momento in cui le maree si sono innalzate ed abbassate nelle Isole d’Ombra. L’acqua di mare non è fluita all’indietro e si è semplicemente ritirata lentamente, e la Linea marina si è alzata da 100 metri a oltre 200 metri ancora una volta.”


“Vuoi dire che tutta quest’acqua di mare è semplicemente scomparsa nel nulla?”


“Forse, ma potrebbe anche essere fluita altrove.”


“Dove potrebbe fluire?” disse Tilly, grattandosi il capo. “Le maree sono drastiche nelle Isole d’Ombra, molto più calme nelle Terre dei Fiordi, praticamente inesistenti sulle coste dei Quattro Regni: se non sta svanendo nel nulla, allora cosa?”


Tuono indicò a terra.


Lei sospirò. “Ricordo che una volta hai detto che il livello del mare nella zona dell’Ombra si abbassava molto velocemente come se ci fosse un buco gigantesco che lo risucchiasse in fondo all’oceano. Tuttavia, non importa quanto sia grande il buco, dovrebbe comunque riempirsi dopo qualche anno.”


“Sto solo tirando a indovinare. Nessuno ha effettivamente visto com’è il fondo dell’oceano… ma sono davvero curioso riguardo una cosa.”


“Che cosa?”


“Perché l’oceano in cui ci troviamo viene chiamato Mare Vorticoso?”


Tilly sentì il cuore saltare un battito mentre si rendeva conto di qualcosa e, scuotendo la testa, disse, “E’ impossibile e folle. Se una grotta sottomarina espellesse acqua creando un mulinello, come potremmo non notarlo? Inoltre, questo nome c’è da centinaia di anni, quindi chissà cosa pensavano i nostri antenati?”


“Giusto. Ho condotto un esperimento semplice e scoperto che l’acqua deve essere sufficientemente bassa affinché il mulinello si veda, ma non possiamo vedere il fondo dell’oceano.” Tuono sorrise. “Al tempo stesso, ciò non significa che non possano farlo le streghe: non ci avevo mai pensato prima, ma quando mi avete detto che le streghe governavano questo mondo 400 anni fa, ho realizzato che questo mare è stato probabilmente battezzato allora.”


“Sono una strega,” disse Tilly stringendosi nelle spalle, “e nessuna strega sull’Isola Dormiente può riuscirci.”


“Io so chi può farlo.”


“Cosa?”


“Questa strega vive proprio nei Fiordi ma non ha avuto nessun contatto umano per molto tempo…” sospirò Tuono. “Era un’amica stretta di uno dei migliori assistenti del mio equipaggio, ma dopo che si è risvegliata come strega, ha lasciato il continente per sempre. Adesso, si può solo udire il suo bellissimo canto quando sul mare c’è la nebbia. Probabilmente avete sentito delle storie su di lei prima.”


“La sirena che guida le navi… Parli della protagonista di questa leggenda?”


“Esatto.” Annuì Tuono. “Nonostante non sappia se mi aiuterà, vale comunque la pena provare. Potrei aver bisogno dell’aiuto della mia vecchia amica Margaret.”


“Capisco. Allora devi sbrigarti,” disse Tilly corrugando la fronte. “Sembra che i mercanti dei Fiordi vogliano dar la caccia alle sirene. Un mese fa, l’Incantesimo Dormiente ha ricevuto numerose offerte per catturare le sirene. Miele mi ha mandato un piccione viaggiatore dicendomi della richiesta, ma ho rifiutato.”


“Le sue canzoni sono simbolo di pace e sicurezza per i marinai e gli esploratori dei Fiordi. Quei mercanti sono folli.” Tuono chiese con calma, “Potete dirmi chi sono?”


“L’Incantesimo Dormiente non dovrebbe rivelare l’identità dei propri clienti, ma…” Tilly scrisse alcuni nomi per aria con la mano. “Non sono stata io a dirtelo.” Essendo anche lei una strega, Tilly non poteva starsene seduta a non far niente in qualità di capo dell’Isola Dormiente.


“Giusto.” Tuono sorrise. “Avranno quello che si meritano.”


I due si sorrisero reciprocamente, e Tuono disse, “Sono venuto per raccontarvi delle mie nuove avventure. Inoltre, voglio chiedervi un favore.”


“Dì pure.”


“Ho sentito dire che la Baia della Luna Crescente ha un nuovo tipo di imbarcazione che non funziona grazie al vento e può navigare molto più velocemente delle barche a vela. Le mie fonti mi hanno detto che questo genere di imbarcazione è stata prodotta a Città di Confine,” disse Tuono. “Se voglio continuare ad esplorare la Linea marina, avrò bisogno di un’imbarcazione molto più grande e veloce in grado di resistere alle correnti sotto forti venti.” Le diede una busta. “I soldi non sono un problema, purché le barche siano veloci. Potete dargli questo ordine?”


Tilly capì le sue intenzioni. “Non vuoi che Fulmine lo sappia?”


Tuono disse con impotenza, “Se verrà a saperlo, insisterà per venire con me. Ci sono troppe incognite nella Linea marina, perciò è troppo rischioso portarla con me.”


Ma lei è già una grande esploratrice. E’ lei che ha trovato le rovine della torre di pietra nella Foresta delle Ombre, pensò Tilly. Tuttavia, annuì comunque. “Capisco. Farò da messaggera provvisoria tra te e Roland Wimbledon.”


“Vi ringrazio, Vostra Altezza.”


Dopo che Tuono se ne fu andato, Tilly rifletté a lungo e tirò fuori gli antichi libri provenienti dalle rovine delle Isole d’Ombra, sperando di trovare indizi sulla Linea marina o sulle maree. Seguendo il metodo che le aveva insegnato Agatha, contorse il suo potere magico secondo le forme delle lettere, e il loro significato apparve nella sua mente. Era come se non stesse leggendo, ma i libri le stessero raccontando i propri contenuti.


Alcuni libri riportavano le esperienze degli scrittori nella Terra Barbarica, alcuni erano diari di marinai, e altri menzionavano dei piani importanti per l’Unione. Più leggeva, più si sentiva confusa. Quei libri non avevano nulla a che fare l’uno con l’altro, evidentemente non erano stati scritti dalla stessa persona. Con sua sorpresa, nessuno di essi menzionava niente riguardo la Linea marina, il pinnacolo sott’acqua, il telescopio, o le Gigantesche Porte di Pietra, totalmente differente da ciò che si aspettava. Pensava che finché fosse riuscita a leggere le parole dell’Unione, avrebbe potuto svelare qualche segreto delle rovine, o persino trovare le ragioni per cui il livello del mare della zona dell’Ombra crescesse così velocemente. Ma ora, si sentiva come se stesse mettendo insieme degli scarabocchi casuali.


Aspetta… mettere insieme? Un’idea spuntò nella mente di Tilly. Spalancò tre dei diari di bordo, li mise insieme, e li controllò con attenzione. Le loro date erano ampiamente distanti l’una dall’altra, alcune anche di decenni, e le loro rotte variavano dai mari vicini fino al continente ai Fiordi. Era come se qualcuno avesse raccolto tutte quelle cose da fonti diverse e le avesse collocate nelle rovine.


A quel pensiero, sentì un brivido gelido percorrerle la schiena.


Chi farebbe una cosa del genere?


Meiling




                                


                                



