---
title: Capitolo 497- Una partenza caotica
pubDate: 2025-08-07T11:37:50.993Z
tags:
    - rtw
---






 


Porto della zona Longsong, Città di Neverwinter.


Due navi in cemento vennero ormeggiate mentre gli operai trasportavano sacchi di lino sul litorale, e i nuovi ufficiali assegnati al Ministero dell’Agricoltura le contavano. L’intero porto si dava da fare con energia, che era una visione rara per la Fortezza, un posto che stava ancora sperimentando i postumi dei Mesi dei Demoni. Dopo essere stati ispezionati e contati, i semi in quelle borse sarebbero stati distribuiti direttamente ad ogni fattore.


“Vostra Altezza, i Germogli Dorati triplicano davvero la produzione di grano?” Petrov era ancora un po’ scettico. “Non significherà che la produzione potrà nutrire tutti in città?”


Barov aveva detto qualcosa di simile a Roland prima. Per la maggior parte dei nobili, la fame costante era abbastanza comune tra i civili. “Nutrire tutti è la responsabilità basilare di un Signore. Stiamo solo facendo il primissimo passo. Inoltre, non è solo per la mia benevolenza. I sudditi affamati non possono dedicarsi pienamente alla costruzione della città.”


“Ma… questo è senza dubbio un traguardo incredibile. Non conosco nessun’altra città in questo regno in grado di raggiungerlo.”


“E’ indubbiamente un traguardo, ma vi ho contribuito davvero poco. Questo è soprattutto il lavoro delle streghe: senza le modifiche di Foglia, non ci sarebbero Germogli Dorati.”


Petrov rimase in silenzio per un po’. “Forse prima avevamo davvero torto.”


“Cosa vuoi dire?”


“Avevamo un atteggiamento sbagliato nei confronti delle streghe.” Petrov tirò un sospiro profondo. “Alla maggior parte dei nobili non importava della propaganda della Chiesa, ma comunque disprezzavamo e diffidavamo delle streghe, quindi non ci risultava difficile seguire la violenza della Chiesa. Sebbene sfruttassimo le streghe, le trattavamo come schiave… Solo Vostra Altezza ha visto il loro vero valore e le ha trattate come umani. Questa è la parte più incredibile: loro sono davvero speciali.”


Non solo ignoravate il valore delle streghe, ma ignoravate anche quello della gente, che in realtà è addirittura più forte. Le streghe sono come un catalizzatore e quando lavorano con la gente comune, possono esserci grossi miglioramenti nella civiltà. Tuttavia, Roland non espresse i suoi pensieri a voce. “Possiamo ancora recuperare il tempo perso. Dopo tutto, siamo tutti uguali.”


“Vostra Altezza, la caldaia è pronta, e la Vittoria è pronta a salpare,” riportò una guardia.


“Di’ a tutti di imbarcarsi. Sarò lì a breve.” Il Principe si voltò verso Petrov. “La squadra di istruttori del Ministero dell’Agricoltura dovrebbe arrivare questo pomeriggio. Vi mostreranno come piantare i Germogli Dorati. Per quanto riguarda la costruzione della miniera, la crescita della popolazione, l’istruzione universale, e la costruzione delle fabbriche, abbiamo già discusso abbastanza durante la riunione. Seguite semplicemente il piano e provate ad affrontare qualsiasi problema incontriate da soli, prima di chiedere a me.” Diede una pacca sulla spalla al figlio più grande dei Honeysuckle. “Lascio questo posto nelle tue mani. Se mi servirai bene, non sarai solo l’ufficiale esecutivo della zona Longsong per sempre.”


“Non vi deluderò, Vostra Altezza.” Petrov si inchinò.


Roland si imbarcò sulla nave in cemento e ordinò di salpare. Dopo il lungo suono di un corno, la Vittoria lasciò la costa lentamente e salpò verso la zona di Confine.


*******************


“Quante Navi Calve ci sono già?” Joe schioccò la lingua. “Vengono tutte da Città di Confine!”


“Si chiama zona di Confine. Il nostro Signore non ha detto che ora facciamo parte tutti della stessa città?” Dente di Serpente storse la bocca. Joe aveva soprannominato “Navi Calve” le strane navi senza vele, ma lui preferiva chiamarle navi in cemento: i loro scafi larghi e grigi sembravano delle rocce gigantesche, non si spostavano neanche di un centimetro mentre gli scaricatori andavano avanti e indietro su di essi. “Com’è che si chiama?”


“Città di Neverwinter,” intervenne Artiglio di Tigre.


“Chi se ne importa? Non ha niente a che fare con noi.” Esclamò Joe con entusiasmo. “Prenderai questo tipo di nave per Città di Confine, vero? Assicurati di capire perché può muoversi senza remi e cosa sono la foschia bianca e la nebbia nera che emette!”


Davvero non ha niente a che fare con noi, pensò Dente di Serpente. Almeno la costruzione della città darà un lavoro a tutti.


“Avete davvero intenzione di andarvene?” Girasole sembrava dispiaciuta. “Se dovete lavorare come tuttofare a prescindere da dove andrete, perché andate in un posto straniero?”


“Perché possiamo guadagnare un reale d’argento in più,” disse Artiglio di Tigre, ridacchiando. “Possiamo guadagnare sei reali d’argento se restiamo qui, ma sette se andiamo lì. Se possiamo lavorare in entrambi i posti, ovviamente scegliamo quello con più soldi.”


“Non stavo chiedendo a te.” Girasole roteò gli occhi e rivolse la sua attenzione a Dente di Serpente.


Per qualche motivo, Dente di Serpente si sentì improvvisamente un po’ in colpa. Dopo la costruzione della Città di Neverwinter, il Signore aveva mantenuto la sua promessa, e svariati avvisi di reclutamento erano apparsi all’improvviso in piazza. Tuttavia, i Ratti avevano poca scelta di lavoro, che consisteva per lo più in tuttofare o apprendisti muratori, e spesso veniva offerto loro un salario più basso rispetto agli altri. Certo, questo era comunque meglio delle loro vite precedenti, quando vivevano in mancanza di cibo – ammesso che i salari potessero davvero venire distribuiti in tempo.


Aveva detto ai suoi amici che andava a Città di Confine per il salario maggiore, ma quello che voleva davvero era stare più vicino a Carta. Trovandosi ad affrontare lo sguardo intenso di Girasole, decise di non dire la verità e disse, “Le mie ragioni… sono le stesse di Artiglio di Tigre.”


“Tornerete mai?”


Beep… Beep… Improvvisamente una sirena iniziò a stridere al porto, e una bandiera rossa cominciò a ondeggiare.


“E’ il nostro turno di partire, presto!” Artiglio di Tigre afferrò per la mano Dente di Serpente e lo trascinò al porto.


Anche la folla dietro di loro iniziò a muoversi al suono della sirena. Quando entrarono nell’area dei controlli di sicurezza, Dente di Serpente si sentiva come se venisse trasportato dalla massa. Strinse la valigia al petto e continuò a guardare fisso indietro, ma non riusciva a vedere Girasole o Joe tra la fitta ondata di gente.


Alcuni ufficiali in divise nere stavano controllando i biglietti alla fine della fila. “Come vi chiamate? Gruppo assegnato? Tirate fuori la vostra documentazione!”


Dente di Serpente venne subito dopo Artiglio di Tigre. Tirò fuori dalla tasca un pezzo di carta spiegazzato e lo consegnò con cura all’ufficiale. “Dente di Serpente, Quinta Squadra di Costruzione del Gruppo Bandiera Rossa…”


L’ufficiale ignorò la sua presentazione, guardò velocemente il suo biglietto, e glielo schiaffò sul petto. “L’imbarcazione sulla sinistra. Il prossimo!”


Artiglio di Tigre lo stava già aspettando all’ingresso. “Non hanno chiesto mazzette. E’ fantastico.”


“Senza dubbio… non l’hanno fatto.” Dente di Serpente ripiegò svogliatamente la sua documentazione, la mise in tasca, e diede un’occhiata al porto in cerca dei suoi amici.


Quando il corno della nave in cemento risuonò e questa salpò lentamente dal porto, finalmente li vide su una rampa di gradini di pietra: Girasole stava sventolando la giacca di Joe, mentre quest’ultimo stava rannicchiato dietro di lei abbracciandosi i gomiti.


Anche Dente di Serpente tirò fuori la sua giacca e iniziò a sventolarla furiosamente, ignorando le occhiate confuse degli altri passeggeri.


Finalmente i loro sguardi si incontrarono di nuovo.


“Abbiate cura di voi!” Gridò. Sembrava che anche i suoi amici stessero dicendo qualcosa, ma il rumore del motore della nave sovrastava le loro voci.


Girasole seguì la nave sulla costa per un po’, ma la nave in cemento fu presto troppo lontana e scomparve dal suo campo visivo.


Anche allora, Dente di Serpente non era riuscito a darle una risposta.


Meiling




                                


                                



