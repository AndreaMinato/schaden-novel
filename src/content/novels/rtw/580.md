---
title: Capitolo 580- La Campagna di Estrazione Dentaria
pubDate: 2025-08-07T11:37:51.002Z
tags:
    - rtw
---










“Dimmi di più.” Roland non poté far a meno di interessarsi all’idea di Edith.


“Il terreno di Hermes è piuttosto unico. C’è un versante nei pressi di quest’area della Catena Montuosa Invalicabile. La parte vecchia della Città Santa è situata nel punto più basso del versante, mentre la parte nuova è stata costruita su un altopiano nel punto superiore. L’ambiente lì è molto rigido. Sebbene ci siano barriere naturali che tengono lontane le Bestie Demoniache, l’altopiano non è molto adatto alla vita, tantomeno per coltivare e allevare. Per questo il cibo e le provviste della nuova Città Santa devono essere forniti da quella vecchia, nonostante il fatto che l’area di quest’ultima possa solo produrre provviste a sufficienza per le circa 20.000 persone che abitano sulla discesa.”


Edith si avvicinò a Roland, indicò la mappa, e aggiunse, “Ciò significa che devono raccogliere provviste da altri luoghi. Ad esempio, sono soliti comprare lotti di terra dalle chiese o dalle organizzazioni affiliate delle città vicine. Oppure sono soliti affittare i campi di grano. Ogni anno in autunno, dozzine di carri trainati da cavalli arrivano dai quattro regni ogni giorno per fornire di provviste la nuova Città Santa. La vecchia Città Santa è diventata una sorta di cittadina mercantile dove questi carri possono sostare, e anche come posto di blocco dove la Chiesa può tenere sotto controllo il flusso di persone che entrano ed escono dalla città.”


“In altre parole, quando mobiliteranno l’Armata del Giudizio, i mercanti qui vi assisteranno di sicuro. Infatti, persino prima che l’Armata agisca, possiamo osservare i cambiamenti nel trasporto delle provviste per dedurre quando usciranno fuori.”


La giovane donna parlava come se stesse partecipando ad una gara declamatoria moderna. I suoi occhi si rivolgevano regolarmente su tutti i presenti per assicurarsi che le stessero prestando attenzione. Il livello di sicurezza che dimostrava veniva visto di rado tra le donne della sua epoca.


Roland pensò fra sé in silenzio, “Forse ciò che Calvin Kant ha scritto nella lettera non è tutta una str*nzata da spaccone. A giudicare dai modi di Edith, è senza dubbio degna di essere chiamata ‘Perla della Regione Settentrionale’.”


“Come fai a sapere tutto ciò così bene?” chiese Barov accarezzandosi la barba. “Sembra quasi che tu venga da lì.”


“Ho vissuto lì per un periodo,” rispose Edith senza pensarci due volte, “a causa dell’Accordo sui Mesi dei Demoni.”


“Che cos’è?” chiese Roland dubbioso. Sembrava che avesse idea di cosa fosse, ma non riuscisse a ricordarsene i dettagli precisi.


“Come fate a non saperlo?” La giovane donna sbatté le palpebre dallo sconcerto. “Per aiutare la Chiesa a superare i disastri durante i Mesi dei Demoni, i quattro regni dovevano mandare delle truppe per assistere Hermes e combattere al fianco dell’Armata del Giudizio. Vostro fratello maggiore, Gerald Wimbledon, era il Comandante delle truppe di confine di Graycastle. Ho combattuto sotto la sua guida in precedenza. Tuttavia, sembra che ci siano stati dei contrattempi durante l’ultimo anno. E’ stato segnalato che la coalizione dei quattro regni abbia avuto molti feriti, ed anche l’Armata del Giudizio della Chiesa ha sofferto una perdita simile.”


“E’ senza dubbio così.” Petrov confermò quanto detto da Edith. “Il mio amico, Rene Medde, completò il suo esame da cavaliere ad Hermes.”


“Ogni cavaliere deve combattere contro delle Bestie Demoniache prima che gli venga garantito il titolo?” Roland si voltò verso Carter. “Perché non ne hai parlato prima?”


“Ahem, questo è un metodo che i cavalieri che provengono da piccole città amano usare.” Carter si strinse nelle spalle. “Il cavalierato di Città del Re ha le proprie regole al riguardo. Oltre al combattere con audacia, anche la lealtà e la cultura di un cavaliere sono considerazioni molto importanti. Non possono essere provate semplicemente lottando contro delle creature malvagie.”


“Comunque, Vostra Maestà,” Edith non confutò quanto detto da Carter e anzi si voltò verso Roland. “Potrei controllare come lotta il vostro esercito in combattimento? Sono sempre stata curiosa di sapere come siate riuscito a conquistare Città del Re in un giorno solo. Se posso comprendere come agisce il Primo Esercito, potrei essere in grado di contribuire alle battaglie future.”


Questo non era un grosso problema. Non c’erano problemi di segretezza. Con gli armamenti che ora possedeva il Primo Esercito, era impossibile imitarne i metodi solo osservando. Con l’avanzamento della tecnologia, le guerre diventavano sempre più costose. Senza un sistema completo di supporto per la logistica e per la produzione industriale, un gruppo di acciarini da solo sarebbe stato completamente inutile. Inoltre, mostrando la sua potenza militare ai lealisti della Regione Settentrionale, non solo avrebbe potuto far aumentare la loro fiducia in lui, ma anche dissuaderli da qualunque idea di secessione. Mentre pensava questo, Roland annuì verso Ascia d’Acciaio e ordinò, “Va’ a fare i preparativi per lei.”


“Sì, Vostra Maestà.”


“Vostra Maestà, vi consiglio di emanare un decreto, nel nome del Re, affinché ogni città e paese di Graycastle espella le proprie chiese.” Barov non aveva intenzione di farsi surclassare da Edith. “Altrimenti, quando comincerà la guerra, le chiese di questi posti diverranno fortezze da cui divoreranno il regno intero.”


“Non ci sono molti Signori che sarebbero felici di farlo. La Chiesa è tipicamente un’entrata di tasse, e il suo potere può essere piuttosto terrificante. I Signori preferiscono andare dove li porta il vento.” Edith fece spallucce. “Anche i nobili di solito agiscono in questo modo.”


“In ogni caso, è meglio rispetto a non fare proprio niente.” Il direttore lanciò rabbiosamente un’occhiataccia alla giovane donna.


“Certo.” Rise dando poca importanza alla cosa. “La Regione Settentrionale si atterrà pienamente a questo decreto.”


“Allora dovremmo farlo.” Roland annuì in segno di approvazione dell’idea di Barov.


“Potrebbe essere una battaglia molto difficile.” L’espressione di Sylvie sembrava piuttosto ansiosa. “Sarebbe meglio che informaste Lady Tilly. Le streghe dell’Isola Dormiente potrebbero assistervi.”


Mentre Roland ascoltava Sylvie, non poteva fare a meno di ridere amaramente in cuor suo. I problemi dell’Isola Dormiente non erano da meno rispetto ai suoi. Non aveva ancora avuto loro notizie dopo aver inviato le informazioni riguardo l’Associazione della Zanna Insanguinata. Se Tilly avesse portato le sue subordinate ad assisterlo mentre i loro problemi interni non erano ancora stati risolti, l’Isola Dormiente avrebbe potuto trovarsi in grossi guai. Tuttavia, ciò non voleva dire che le parole di Sylvie non avessero senso. Le streghe erano senza dubbio il modo più efficace per occuparsi della Strega Purificata e le sue abilità sbalorditive. “Mi ricorderò di scriverle una lettera,” rispose.


“Non dimenticatevi di preparare le Pietre per la Vendetta Divina per i vostri uomini.” Agatha intervenne per seconda. “Durante i secoli dell’esistenza dell’Unione, ci sono state numerose streghe con livelli di abilità inconcepibili. Qualunque persona normale che non indossasse una Pietra Divina non aveva assolutamente alcuna resistenza contro di loro. Una di queste streghe poteva facilmente prendersi le vite di migliaia di persone.”


“Un acciarino o un cannone non funzionerebbe contro di loro?”


“Per non parlare di una strega come Usignolo, che può avvicinarsi con facilità al vostro esercito. Alcune abilità hanno già avuto effetto nel momento in cui vedete la strega.”


Roland si ammutolì per un momento. Il Primo Esercito, compresi i suoi rinforzi, consisteva già di 5.000 uomini. Dove avrebbe potuto trovato così tante Pietre della Vendetta Divina? Anche se avesse usato il sangue di una strega per dividere le Pietre Divine in più pezzi, non sarebbe riuscito a produrre una quantità sufficiente in un tempo così breve.


“Vostra Maestà, potete provare ad estorcere queste Pietre dalle chiese.” Suggerì Ascia d’Acciaio. “Se attacchiamo solo le chiese e i credenti, mentre non interferiamo con le vite dei cittadini, persino i nobili non oserebbero opporvisi apertamente. In questo modo, possiamo seguire il consiglio del Signor Barov e al contempo ottenere una grande quantità di Pietre Divine gratuitamente.”


Gli angoli della bocca di Barov si curvarono in un sorriso. “Intendi dire che dovremmo inviare il Primo Esercito a saccheggiare le chiese?”


“Distruggeremo le fortezze dei nemici, proprio come se rompessimo le zanne di un serpente velenoso.” Il Comandante corresse Barov. “Questo permetterà anche alla Signorina Edith di osservare il Primo Esercito impegnato in una vera battaglia. Darà molte più informazioni rispetto ad un’esercitazione.”


“Lo penso anch’io.” Edith rise accondiscendendo.


“Questo sì che è prendere tanti piccioni con una fava.” Roland diede enfaticamente un colpo al tavolo. “La chiameremo ‘la Campagna di Estrazione Dentaria’.”


Meiling 
                                


                                



