---
title: Capitolo 581: Chiacchiere notturne
pubDate: 2025-08-07T11:30:06.785Z
tags:
    - rtw
---










A tarda notte, Wendy convocò tutte le streghe nella sua camera da letto.


La stanza, solitamente spaziosa, ora era affollata.


Sembrava un déjà-vu. Un anno prima, Wendy aveva fatto la stessa cosa. Aveva radunato tutte le streghe per informarle della situazione di Città di Confine e placare la loro agitazione.


Quella volta, solo sette delle sue sorelle erano riuscite a scappare dalle Terre Barbariche. Le streghe ne erano uscite traumatizzate, ed erano insicure e spaventate per quello che sarebbe potuto succedere in seguito. Molte erano arrivate a Città di Confine con questa mentalità “abbiamo sofferto così tanto che qualunque cosa accada dopo sarà una benedizione.” Per loro, la sopravvivenza di per sé era un gioco difficile, per non parlare dell’aver a che fare con la Chiesa che pendeva sulle loro teste perpetuamente come un’ombra.


Stavolta, gli sguardi e le sensazioni di tutte nella stanza erano completamente diversa dall’anno prima.


Ora, i pensieri delle streghe si stavano gradualmente spostando dal concentrarsi sulla sopravvivenza al mantenere le loro vite relativamente spensierate.


Non c’erano più oppressione e ostilità da parte delle altre persone.


E nessuna preoccupazione per il cibo e la sicurezza.


Sostanzialmente, quel posto era diventato la “Montagna Sacra” delle streghe.


Inoltre, se fossero riuscite ad aiutare Sua Maestà Roland a sconfiggere la Chiesa con successo, tutti i loro incubi sarebbero svaniti e sarebbero state davvero liberate per sempre.


Wendy attese che gli occhi di tutte fossero fissi su di lei prima di cominciare. “La Chiesa sta arrivando.”


L’incontro mattutino non aveva offerto molto in termini di informazioni. Wendy finì rapidamente di raccontare alle streghe dei contenuti della lettera segreta, e nella stanza piombò un silenzio imbarazzante.


“Sua Maestà… vincerà?” Chiese dopo un po’ Luna Misteriosa, quasi in modo impercettibile. “Ho intenzione di impiegare tutto il mio tempo a generare elettricità per lui nell’area industriale…”


“Oh andiamo, in quel caso Sua Maestà dovrebbe incaricare qualcuno di prendersi cura di te.” Sorrise Lily. “Sarà meglio che tu non gli dia ulteriori problemi in tempi come questi.”


“Che problemi!”


Le streghe nella stanza si misero a ridere. Ora che la prima persona aveva parlato, si udirono sempre più voci nella camera.


“Lavorerò ancora più sodo per produrre Liquore Bianco.” Si decise Evelyn.


“Ma ci sarà bisogno di tutto questo liquore mentre saremo in guerra con la Chiesa?”


“Sì… è così?”


“Credo che Sua Maestà non perderà. Carter non è forse persino riuscito a ferire gravemente Cenere, la Strega Straordinaria?” argomentò Colibrì. “E l’Armata della Punizione Divina non è neanche lontanamente potente quanto Cenere.”


“E’ vero? Perfino l’invincibile Cenere ha perso in passato?” Piumina, che parlava di rado, sembrava sorpresa.


“Non la considererei una perdita. Carter è stato picchiato fino a perdere i sensi mentre Cenere era completamente immobilizzata. E’ più un pareggio.”


“Da quel che so, non è stato un combattimento leale.” Contestò Agatha. “Se la Straordinaria avesse utilizzato armi pari a quelle di Carter, sarebbe stata in una posizione più forte.”


“Ma l’Isola Dormiente ha solo una Straordinaria, mentre ci sono migliaia di soldati dotati di pistole.”


“Ferme, sorelle. Il vostro dibattito sta andando nella direzione sbagliata.” Pergamena scosse la testa in segno di disapprovazione. “Stiamo parlando della Chiesa e di Sua Maestà adesso.”


Wendy tirò silenziosamente un sospiro di sollievo. Sebbene tutte fossero ansiose, nessuna sembrava spaventata all’idea di combattere contro la Chiesa. Questo sarebbe stato completamente inconcepibile un anno prima, quando il potere della Chiesa sembrava stabile e inamovibile come un’enorme montagna. Nessuna delle streghe che combatteva contro di loro riusciva a sopravvivere. L’Associazione delle Streghe Alleate si era dovuta nascondere in vari luoghi, ed era riuscita a seminare i nemici che le inseguivano solo avanzando verso l’isolata Catena Montuosa Invalicabile.


Certo, quel cambiamento di mentalità dipendeva soprattutto dal fatto che Sua Maestà non avesse mai perso una guerra contro un nemico esterno.


“Tutto sommato, questa guerra sarà cruciale per il futuro dell’Unione delle Streghe.” Wendy fece un respiro profondo. “Qualcuno ha pensato a cosa accadrebbe se Sua Maestà sconfiggesse del tutto la Chiesa?”


Tutte nella stanza si ammutolirono, ma uno scintillio strano ed indescrivibile brillava nei loro occhi.


“L’intero regno… e forse l’intero continente, diventeranno sicuri per le streghe che potranno risiedervi. Nel territorio di Sua Maestà, potremo creare un nuovo mondo insieme alle altre persone, un mondo in cui tutti godono di pari onore e pari rango. Questo è ciò che ha detto anche Sua Maestà molte volte. E’ solo che non pensavo che potesse essere possibile così presto.”


Wendy si interruppe per un po’. “Tuttavia, considerando i soliti modi di fare di Sua Maestà, consiglio vivamente a tutte di non lavorare troppo sodo. Svolgete semplicemente i vostri lavori come al solito. Non falliremo se riusciamo a rimanere sicure di noi.”


Non comprendeva le idee sofisticate, e non era neanche una delle streghe più abili e brillanti dell’Unione. Ora che Sua Maestà l’aveva posta a capo dell’Unione, faceva semplicemente quello che poteva. Ogni volta prima di una spedizione, Sua Maestà era solito fare un discorso appassionato dinanzi al Primo Esercito. Wendy non riusciva mai a pensare ad un modo per ispirare le streghe come faceva lui. Alla fine, ricorreva sempre a ciò che sentiva nel profondo del suo cuore.


“L’intenzione di essere premurose verso le altre persone è più importante di ogni altra cosa.” Ricordò fermamente quelle parole dette da Pergamena.


“Questo posto è la nostra casa e farà da punto di svolta per il fato di tutte le streghe. Darò tutta me stessa per questo!”


Wendy allungò la mano sinistra, con il dorso della mano rivolto verso l’alto.


Pergamena fu la prima a posizionare la sua mano su quella di Wendy.


A seguire, Usignolo e Anna.


“Per Sua Maestà e la Città di Neverwinter!”


Tutte le streghe si riunirono con le mani poste l’una sopra quella dell’altra. Le streghe dell’Associazione della Zanna Insanguinata avevano esitato un po’, come se non fossero sicure di venire accettate o meno da tutte le altre, finché Foglia non le tirò nella cerchia. Per convenzione, vennero considerate davvero integrate nel gruppo solo dopo aver toccato le mani delle altre streghe.


“Non voglio affatto dover avere a che fare con questo gruppetto fastidioso prima di dover combattere contro i Demoni.”


Nonostante Agatha avesse espresso il suo scontento, anche lei allungò la mano e si unì.


Per ultima, Wendy posizionò la mano destra sopra tutte e guardò le altre.


“Per l’Unione delle Streghe!”


“Per la… Montagna Sacra eterna!”


…


Dopo che le streghe se ne furono andate, nella stanza rimasero solo Wendy e Usignolo.


Mentre Wendy chiudeva la porta, avvertì improvvisamente una brezza fredda dietro la schiena.


Si voltò indietro, solo per vedere che Usignolo in silenzio aveva aperto la finestra, ed era ora seduta sul davanzale, guardando il cielo notturno. La brezza notturna le soffiava i capelli verso l’alto, mentre al tempo stesso, si sentì una zaffata di una leggera fragranza.


“Anche tu sei preoccupata per questa guerra?” chiese Wendy avvicinandosi alla finestra.


“Preoccupata?” Usignolo si voltò verso Wendy. Al bagliore della Pietra della Luce, dei raggi roventi brillavano nelle sue pupille. “L’unica cosa che mi preoccupa è che potrei morire dal ridere.”


“R-ridere?”


Solo in quel momento Wendy percepì l’aura penetrante che emanava il corpo dell’altra. A differenza della maggior parte delle streghe, Usignolo poteva liberare i propri poteri magici anche quando non stava attivamente utilizzando le sue abilità. Per lei, quei poteri non erano più delle cose elusive e intangibili, ma al contrario erano come delle lame affilate che creavano inaccessibili frammenti di spazio. Era come se il suo mondo nebbioso stesse lentamente erodendo lo spazio intorno a sé stesso e stesse iniziando ad afferrare il mondo fisico. Da quando era arrivata a Città di Confine, quella sensazione diventava sempre più pronunciata per le persone intorno a lei.


Per un nemico, quello sarebbe stato il maggior presagio di pericolo.


“Ho aspettato a lungo di vendicarmi in modo appropriato della Chiesa,” spiegò lentamente Usignolo. “Anche le nostre sorelle che sono ingiustamente morte per mano della Chiesa sicuramente non vedevano l’ora che arrivasse questo giorno. Il sapore della vendetta, per esperienza personale, è davvero indimenticabile.”


Era difficile immaginare che quella fosse la stessa donna che la mattina indugiava a letto e non voleva svegliarsi. Per fortuna non era un nemico delle sorelle.


Wendy allungò la mano verso Usignolo. Nel momento del contatto, l’aura penetrante scomparve. Abbracciò Usignolo teneramente.


“Puoi continuare a fare ciò che vuoi. Ricordati solo di prenderti cura di Sua Maestà… e anche di te stessa. Capito?”


“Sì.” Rispose teneramente Usignolo, chiudendo gli occhi. “Lo farò.”


Meiling 


 Erialis  Roland comincia a fare sul serio mi chiedo come reagirà la chiesa alla campagna di estrazione dentaria ahahaha




                                


                                



