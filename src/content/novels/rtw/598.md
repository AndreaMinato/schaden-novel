---
title: Capitolo 598- La fine del suo sogno
pubDate: 2025-08-07T11:37:51.004Z
tags:
    - rtw
---














Il giorno dopo Roland riportò a Tilly e alle altre streghe le novità.






“Come si è permessa di usare le streghe come delle ricompense per quei sudici nobili?” Esplose Cenere non riuscendo a trattenere la rabbia ed interrompendo la Principessa Tilly prima ancora che potesse spiegare. Se Andrea non l’avesse fermata, probabilmente si sarebbe già precipitata giù nel sotterraneo.






“La Signorina Usignolo ha controllato la credibilità della sua testimonianza?” Chiese Tilly placidamente.






“Ha spifferato tutto poco dopo alcune domande preliminari,” disse Roland e raccontò loro nel dettaglio cosa fosse successo nella cella. “Pensavo che ci sarebbe voluto un po’ prima che si arrendesse, ma è stata più debole di quanto ci aspettassimo.” Il giorno precedente Roland era rimasto sorpreso nell’aver ricevuto dalla prigioniera una confessione completa, non se lo sarebbe mai aspettato dal momento che le domande poste erano semplicemente una sorta di intimidazione comunemente praticata prima dell’interrogatorio ufficiale. Per questo motivo non aveva tolto ad Heidi il Ciondolo Divino della Penitenza e quest’ultima non sapeva che in realtà Usignolo, con il suo potere magico, poteva rilevare le bugie e non le voci.






“Capito.” Annuì Tilly. “Grazie per aver fatto questo per me.”






“Non essere sciocca. Sono tuo fratello.” Roland colse al volo l’occasione, nel tentativo di suonare in qualche modo più intimo. “Inoltre Heidi Morgan è anche, giusto per dire, una strega dell’Isola Dormiente. È a te che dovrebbe essere consegnata.”






“Giusto…” Tilly rimase in silenzio per un momento. “Cosa avresti fatto se fosse successo nella Città di Neverwinter?”






Roland fissò lo sguardo nei suoi occhi, tanto simili a delle gemme, e notò che nelle sue pupille vi era una rabbia silenziosa piuttosto che delle vere e proprie emozioni.






Aveva già preso la sua decisione.






“Avrei fatto la stessa cosa.” La confortò Roland.






Con questa osservazione, Heidi Morgan era stata appena condannata a morte.






Tilly non esitò più. Sussurrò qualcosa all’orecchio di Cenere. Quest’ultima annuì e lasciò l’ufficio.






“Ora scusatemi, fratello.”






Roland poteva immaginare che Tilly fosse molto depressa per l’accaduto, ma non sapeva bene cosa dire in questa situazione. Quando stava per accompagnarla all’Edificio delle Streghe, un euforico urlo ruppe il silenzio. Era stato prodotto dalla Pietra Magica dell’Ascolto posizionata al collo di Usignolo.






“È Fulmine. Estate ha scoperto quando è avvenuto l’incidente.”






A queste parole, rimasero tutti sconvolti.






“Um, cosa ha visto?” Chiese Roland.






“Due mostri, una grande bocca e dei tentacoli. Non so come descriverli.” Roland capì dalla sua voce che fosse estremamente eccitata. “È un qualcosa che non abbiamo mai visto. Santo Cielo… Vostra Maestà è meglio che veniate a vederlo con i vostri occhi!”






“Cos’è…” Tilly era disorientata.






“Stanno esplorando la Città del Diavolo dietro le montagne innevate. Lì la Nebbia Rossa è completamente scomparsa una settimana fa,” spiegò Roland, “e volevo dirtelo oggi, ma…”






“Avevo quasi dimenticato i demoni.” Tilly fece un respiro profondo. “Potrai mettermi a conoscenza di tutti i dettagli per strada.”






“Per strada?” Roland fu leggermente sorpreso.






“Non posso venire con te?” Chiese Tilly facendogli l’occhiolino.






La Principessa Tilly era stata una persona molto forte sin dall’infanzia. Sapeva come adattare il proprio atteggiamento al momento giusto e comportarsi in modo distaccato quando doveva affrontare una questione importante. Roland era segretamente stupito di come velocemente riuscisse a riacquisire di nuovo la calma durante una situazione di crisi, una qualità essenziale per un sovrano, cosa sulla quale lui invece, sfortunatamente, doveva ancora lavorare.






Se avesse portato Tilly con sé, Cenere e Andrea sarebbero sicuramente andate con loro. Di conseguenza il viaggio sarebbe stato molto più sicuro. Non aveva alcun motivo per rifiutare la sua richiesta.






“Certamente.” Concordò Roland con un cenno del capo.






…






Heidi era appoggiata alle sbarre nell’attesa che Roland la tirasse fuori.






L’Associazione della Zanna Insanguinata era finita. Tilly non le avrebbe sicuramente permesso di tornare all’Isola Dormiente. Tuttavia, in quanto membro della Famiglia Reale Morgan, aveva trovato un nuovo modo per raggiungere il trono.






Ovvero facendo affidamento sul potere imperiale di Graycastle per riconquistarlo.






Heidi aveva delle grandi speranze più per quello che avrebbe offerto lei al Principe Roland che per le promesse di quest’ultimo. Roland non aveva fatto alcuna promessa in modo diretto, probabilmente solo perché era il fratello di Tilly. Doveva dare una spiegazione all’Isola Dormiente riguardo al luogo in cui si trovavano queste streghe scomparse.






Heidi era fortemente convinta che nessun nobile potesse in alcun modo resistere ad una tentazione così grande. Possedere la metà dei territori di Cuore di Lupo avrebbe sicuramente portato a Roland un’enorme fama e fortuna, inoltre il suo nome sarebbe passato alla storia divenendo così immortale.






E lei? La sua notorietà sarebbe stata ricordata dai nobili delle generazioni successive. Tuttavia, non le importava. Fin quando sarebbe potuta diventare il Sovrano di Cuore di Lupo, poteva rinunciare a tutto il resto.






Solo in questo modo avrebbe potuto dare ufficialmente inizio alla sua vendetta.






Doveva ottenere vendetta per sé e per il padre da quei nobili per il loro tradimento.






Aveva giurato che avrebbe impiccato quei traditori uno ad uno e che avrebbe appeso le loro teste sopra le porte della città, mostrando così alla gente il destino di coloro che avevano incastrato l’Arciduca Morgan.






Il cancello di ferro del sotterraneo venne improvvisamente spalancato. Il suo suono cigolante risultò particolarmente rumoroso nel silenzio mortale che avvolgeva il sotterraneo.






Heidi si alzò immediatamente e guardò verso la fine del corridoio vicino alle sbarre.






La persona che entrò nel suo campo visivo, tuttavia, non fu Roland Wimbledon, ma la cupa Cenere.






In quel momento un brivido le corse lungo la spina dorsale.






“Ch-che ci fai qui? Dov’è Sua Maestà?”






“Sai perfettamente il motivo per cui sono qui.” Cenere si avvicinò lentamente alla cella. A ogni passo di Cenere, Heidi si tirava sempre più indietro, ma prestò si rese conto che non vi era alcun posto in cui potersi rifugiare. “Avresti dovuto prevedere tutto ciò quando hai consegnato quelle streghe innocenti ai nobili.”






“No!” Urlò Heidi. “Sua Maestà mi ha promesso che avrebbe lasciato perdere la questione. Mi ha già perdonata. Non puoi disobbedire agli ordini del Re! Dov’è? Chiedo di vederlo!”






Cenere afferrò le sbarre di ferro e le strappò via con la forza. Entrò chinandosi nella cella. “Quelle streghe sono venute all’Associazione della Zanna Insanguinata per ricevere il tuo aiuto, con la speranza di avere un luogo dove riposare ed essere nutrite. Ma tu le hai respinte e le hai mandate all’inferno con le tue stesse mani. Le streghe sono sfuggite alle ricerche della Chiesa ma sono state tradite dai loro stessi simili. Anche se Roland ti avesse perdonata, non avrei potuto lasciar correre come se nulla fosse successo.”






“Cenere… ha ascoltato la conversazione tra me e Roland? O Roland ha detto il segreto a Tilly e alle altre streghe?” Pensò Heidi. Afferrò il Ciondolo Divino della Penitenza al suo collo con orrore, ma il medaglione era incastonato in un anello di ferro. Sarebbe stato impossibile per lei toglierlo a mani nude.






“Lascia che ti aiuti.” Cenere si avvicinò ad Heidi. Allungò la mano e la sollevò dal pavimento tenendola per il collo.






L’anello di ferro iniziò a stringere e Heidi si sentì presto soffocare. Si contorse e si dimenò come un pesce fuori dall’acqua, nel tentativo vano di raggiungere un punto d’appoggio sul pavimento. Pian piano la sua vista si offuscò e la figura di Cenere iniziò a diventare distante.






Perché ho fatto questa fine?






Non voglio morire qui. Sono l’unico successore al trono, il futuro Sovrano di Cuore di Lupo.


 


Il Trono di Zanne sembrava allontanarsi da lei. Riuscì a sentire ancora una volta le canzonature dei nobili risuonare nelle orecchie.






Quando ci fu il “crack”, l’anello di ferro le affondò nel collo ponendo fine a tutte le sue battaglie.










Aki












                                


                                



