---
title: Capitolo 881- Cento Volte Si
pubDate: 2025-08-07T11:37:51.037Z
tags:
    - rtw
---






Il sole scese gradualmente dietro le montagne e la foresta, dorando le nuvole circostanti. Il colore del cielo stava lentamente cambiando dal blu al bianco e infine al rosso. Alla fine, l'ultimo raggio del sole proiettò un'ombra cremisi sulla fitta prateria.


All'estremità della proprietà della Famiglia Gilen, c'era un pendio sporgente. Da qui, Usignolo riusciva a scorgere le case dei suoi famigliari, le fattorie e le foreste adiacenti alle montagne. Quando era piccola, le piaceva sedersi sulle spalle di suo padre e salire sul pendio per avere un quadro completo della sua proprietà. Quando i corpi dei suoi genitori coperti di lividi e ferite erano stati portati indietro e i servi le avevano chiesto dove voleva seppellire i suoi genitori, aveva scelto il pendio senza esitazione.


A quel tempo, era molto sconvolta dalla morte dei genitori e ci aveva messo molto a realizzare che se n'erano andati. Aveva anche sperato che i suoi genitori potessero riaprire gli occhi. In quel modo, avrebbero potuto rivedere lei e suo fratello, non importava in quale punto della residenza si trovassero.


Andò di nuovo a far visita alle tombe dei suoi genitori, questa volta con un atteggiamento completamente diverso.


Sulle tombe non c'era molta polvere. Naturalmente qualcuno andava a pulirle costantemente. Chinandosi, mise una pila di carta bianca ben ripiegata davanti alle due tombe.


Era il verdetto del Visconte Somi.


Dinnanzi all'evidenza, il Visconte era subito caduto. Dopo che Roland aveva promesso che i figli minorenni non sarebbero stati puniti per i crimini da lui commessi, aveva ammesso il reato di contrabbando dell'Acqua del Mondo dei Sogni e aveva anche confessato l'intero processo di acquisizione delle proprietà della Famiglia Gilen.


Si scoprì che, sotto la valle fra due proprietà della Famiglia, c'erano molti tesori sepolti, anche se non si trattava di una miniera di gemme, ma forse di oro.


Era stato un contadino che lavorava per la Famiglia Somi a scoprirla.


A causa della diversa posizione geografica, ciò che la Famiglia Gilen chiamava "valle" era in realtà al piano terra della proprietà Somi.  I contadini della Famiglia Somi prendevano spesso l'acqua e facevano il bagno a valle. Un giorno, un ragazzo fortunato aveva trovato della polvere di oro nell'acqua sorgente che scendeva. Aveva quindi chiesto ad altri di aiutarlo a cercare altro oro, e questo aveva attirato l'attenzione di Dott Somi.


Subito, aveva proibito loro di diffondere la notizia e aveva inviato i suoi uomini a cercare l'origine della polvere di oro.


Ma il risultato della ricerca lo aveva fortemente deluso.


I suoi uomini avevano infatti trovato più oro a monte e avevano ipotizzato che l'oro grezzo nel fiume era stato il risultato di un crollo delle rocce causato dalla costante erosione e da infiltrazioni di acqua. Tuttavia, un numero crescente di prove aveva dimostrato che il minerale di oro poteva essere vicino alla Famiglia Gilen. Pertanto, non avevano avuto altra scelta se non di sospendere l'esplorazione.


A causa dello status speciale di Città d'Argento, il numero di Cavalieri e sostenitori che i nobili locali potevano avere era più o meno limitato, così Dott non poteva prendere la miniera di oro. Ma, poiché voleva a tutti i costi il tesoro, aveva messo gli occhi sul Visconte Gilen.


Aveva iniziato il suo piano con il vecchio Gilen, un parente lontano della Famiglia Gilen.


Il suo piano era semplice, ma spietato. Considerando che il vecchio Gilen non aveva né titoli né possedimenti, aveva cercato di convincerlo a collaborare con lui promettendogli di renderlo il padrone della Famiglia Gilen, a condizione che gli lasciasse un pezzo di terra. Il vecchio Gilen non aveva resistito alla tentazione di diventare un vero nobile, e aveva accettato l'accordo di Dott.


Dott aveva corrotto i Ratti per uccidere i genitori di Usignolo durante la rivolta dei rifugiati, poi il vecchio Gilen aveva colto l'occasione di accogliere Hyde e Usignolo per aiutarli a gestire la loro proprietà. Il vecchio Gilen aveva pianificato di convincere Hyde a rinunciare alla tenuta e al suo titolo, una volta raggiunta la maturità, il ché era un piano semplice, dopotutto un erede senza genitori era indifeso come un uccello in gabbia. Se altri nobili avessero avuto un problema, avrebbero potuto incolpare il vecchio Gilen di essere troppo avido.


Il suo piano sarebbe stato completato, ma il risveglio di Usignolo lo aveva sabotato: il giorno della sua maturità, aveva ucciso il vecchio Gilen ed era scomparsa nel nulla. Il vecchio Gilen non aveva mai avuto il titolo che aveva sognato, neanche durante i suoi ultimi momenti di vita.


Dott Somi aveva dovuto cambiare il suo piano: era riuscito a raggirare il vecchio Gilen, ma non poteva ottenere il sostegno di tutti i membri della Famiglia. Dopotutto, aveva una sola possibilità di scambio: il titolo. Doveva sfruttarlo al meglio.


Ironia della sorte, alla fine si era rivolto a Hyde.


Quando Usignolo l'aveva sentito la prima volta, le era sembrato ridicolo: ciò che apparteneva a Hyde, veniva ora usato come un qualcosa che Hyde avrebbe potuto ottenere; eppure Hyde era abbastanza ingenuo da credere che Dott lo stesse aiutando.  Per cui non esitò neanche un attimo prima di accettare la proposta di Dott, l'assassino dei suoi genitori.


Con il supporto del Visconte, Hyde si distinse da tutti i suoi parenti che si contendevano potere e ricchezza, e mantenne con successo il suo titolo nobiliare diventando l'erede ufficiale della Famiglia Gilen. Secondo l'accordo, si sarebbe unito alla Famiglia Somi. L'aveva fatto non perché voleva mantenere la sua promessa, ma perché non aveva altra scelta: dopo aver affrontato conflitti interni, l'industria della sua famiglia era sull'orlo e la maggior parte dei suoi sudditi se n'erano andati.


Dopo aver tramato per 10 anni, il Visconte aveva ottenuto ciò che voleva. Aveva anche risparmiato abbastanza capitale per sfruttare a poco a poco la miniera con il contrabbando dell'Acqua del Mondo dei Sogni.  Una volta individuata la vena del minerale, la ricchezza a cui aspirava la Famiglia Somi sarebbe stata sufficiente per secoli.


Ma Roland aveva distrutto questo sogno così ambizioso.


Per una probabile miniera d'oro, Dott aveva assassinato altri nobili, distruggendo molte famiglie...  Un piano così feroce, che aveva causato la morte di circa 20 persone, si era concluso con un cappio attorno al collo.


Per tutto questo tempo, non era riuscito a posare lo sguardo sulla miniera d'oro.


Usignolo bruciò la sentenza, usando una pietra focaia.


Aveva sentito da Roland di una vecchia pratica del lutto, che consisteva nel piegare un foglio nella forma di un oggetto che si voleva consegnare e bruciarlo, per fare in modo che il defunto ricevesse il regalo. Il fuoco poteva mettere le anime in contatto. Le fiamme e il fumo, insieme ad una particolare forza di volontà, potevano passare oltre il cancello di collegamento fra il mondo della Vita e della Morte, soprattutto al crepuscolo, quando i due mondi erano più vicini.


Usignolo, con questo rituale, voleva mandare alle anime dei suoi genitori il messaggio che l'assassino era stato giustiziato. Sebbene Roland le avesse anche detto che non credeva molto all'idea del Mondo della Vita e della Morte, non le importava.


Non era tanto per confortare i suoi genitori, quanto per confortare sé stessa.


Quando scese dal pendio, il cielo era completamente nero.


Roland la aspettava non molto lontano. Nel momento in cui vide una figura famigliare, si sentì sollevata e al sicuro.


"Sicura che vada bene così? L'hai lasciato andare indenne?" Roland arricciò la bocca. "Desideravo tanto dargli una lezione."


"Oh? In qualità di chi?" chiese Usignolo, alzando le sopracciglia.


"Ehm..." Roland tossì due volte. "Naturalmente, in qualità di Re."


Usignolo scosse il capo, sorridendo. “È finita. Ho chiuso con lui. Se proprio gli vuoi dare una lezione, puoi mandarlo a chiamare con uno dei tuoi uomini e pestarlo di nuovo."


"Visto che hai chiuso questo capitolo, lo lascerò andare," disse Roland, allargando le mani.


"Ehm, giusto..." Usignolo smise improvvisamente di camminare, si inginocchiò, salutò con la mano sul petto come aveva fatto quando aveva promesso per la prima volta fedeltà. Disse: "Vostra Maestà, mi darete la possibilità di stare sempre al vostro fianco per servirvi?"


"Perché all'improvviso me lo chiedi?" si sorprese Roland. "Non ho già accettato?"


"Voglio sentirlo di nuovo." insistette lei.


Roland si strinse nelle spalle impotente, si avvicinò, le accarezzò i capelli e disse: "Ascolta attentamente: ehm, Si Si Si Si Si...100 volte Si. Soddisfatta?"


La corda magica non vibrò. Invece, era tranquilla e morbida come la terra sotto il sipario della notte.


Sono stata fortunata ad averlo incontrato.


Usignolo mosse le labbra in un sorriso e disse: "Come desiderate, Vostra Maestà."






<em>Framan</em>
                                


                                



