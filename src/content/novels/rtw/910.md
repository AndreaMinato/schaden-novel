---
title: Capitolo 910- Difficoltà nel Mondo dei Sogni (Parte II)
pubDate: 2025-08-07T11:37:51.040Z
tags:
    - rtw
---






<strong> </strong>


“Ecco a voi, spaghetti in zuppa di manzo!” Euforico e allegro, il proprietario del ristorante mise due piatti di fronte a loro. Diede perfino una veloce ripulita al tavolo. Era evidente che avere un cliente marzialista lo rendeva molto orgoglioso, dopotutto, Garcia era una celebrità della zona.






“Grazie, vorremmo anche una porzione di frittata.” Roland prese due paia di bacchette. “Una porzione per ciascuno.”






“Nessun problema!”






“Fossi in te, non avrei mai scelto questo posto per fare colazione con una donna.” Garcia roteò gli occhi. “Non mi stupisce che tu sia ancora single.”






<em>“È una diffamazione!”</em> Pensò Roland. Se non ci fosse stata la responsabilità come ostacolo, quelle Streghe della Punizione Divina lo avrebbero già...






“Uhm, tra poco Zero deve ancora andare a scuola, devo portarle la colazione. Se non è troppo lontano...”






“Lo so, per questo dissi che non dovrebbe essere considerato un esempio” lo interruppe. Separò le bacchette monouso e mescolò insieme il manzo e l’erba cipollina verde. La zuppa assunse un appetitoso colore marrone rossastro. Prima soffiò sugli spaghetti per raffreddarli e poi li risucchiò come se fossero lunghi nastri fluidi.






Il suono rumoroso fece venire a Roland l’acquolina in bocca.






“Wow” Roland sorrise. “Sai mangiare piuttosto bene gli alimenti da fast food. E io che credevo che non fossi abituata a mangiare questo genere di street food.”






“Questo è solo quello che credi tu.” Garcia fece un’alzata di spalle. “Abito qui da quasi dieci anni e ho provato tutti i ristoranti in quest’area. È cortesia di chi offre scegliere un ristorante decente, inoltre non mi piace che gli sconosciuti mi fissino tutto il tempo.”






Roland notò che non solo i clienti del ristorante guardavano di tanto in tanto in questa direzione, ma anche i passanti. A quanto pareva, i particolari capelli grigi di Garcia ed il suo fisico scolpito attraevano l’attenzione di tante persone.






“Oops... me ne ero dimenticato.”






“Passiamo alle cose serie” Garcia gli lanciò uno sguardo freddo. “Perché all’improvviso hai il bisogno di vedermi? La Gilda dei Marzialisti non ti aiuterà per cose illegali.”






Roland si chiese come mai fosse così allarmata. Era tornato appena ieri dal quartier generale e non aveva fatto nulla di illegale. Esisteva forse qualcosa di più illegale del permesso di caccia?






Roland esitò per un momento prima di rispondere alla domanda di Garcia. “Voglio incontrare la tua maestra. Puoi prendere un appuntamento per me?”






“Cosa?” La reazione di Garcia fu lenta.






“La tua maestra... la Signorina Lan.” Roland si inventò subito una scusa. “Mi sento in colpa per averle dato buca l’ultima volta, per questo vorrei scusarmi di persona.”






Garcia lo studiò con interesse, come se fosse un completo estraneo. Infine sventolò la mano: “Oh? Solo ora capisci quanto sia importante la guida della mia maestra? Risparmiati, non ti incontrerà mai più.”






“Forse la Signorina Lan non mi odia tanto quando ti stai immaginando.”






“Vuoi forse dirmi che è stata gentile con te durante l’orientamento dei neofiti?” Disse Garcia con noncuranza. “Smettila di sognare. Hai perso l’unica occasione che ti ho dato. La mia maestra non sprecherà mai il suo tempo per una persona che non rispetta neanche l’etichetta base della puntualità, figuriamoci incontrarla.”






“In ogni caso, prova a farle uno squillo” insisté.






Garcia parve notare qualcosa. “Tu... tu non vuoi veramente scusarti con lei, non è forse così?”






“Se riuscissi ad imparare da lei qualche metodo di allenamento per marzialisti, sarebbe ancora meglio.” Roland si sforzò di mantenere un’espressione seria.






Garcia storse il labbro. Stava cercando di dissuadere Roland dal seguire un’idea così surreale ma, alla fine, prese il suo cellulare.






“A proposito, qual è il numero della tua maestra...”






“Non potresti comunque chiamarla. Devi prima ottenere una scheda SIM dalla gilda per poterti connettere con il quartier generale.” Garcia gli fece il gesto di stare in silenzio e parlò alla persona all’altro lato della linea. “Ciao, sono io...”






Ma riattaccò in nemmeno tre minuti.






“Lo sapevo.”






“Cosa sapevi?”






“Che avrebbe rifiutato! Mi ha anche rimproverato per bene.” Garcia borbottò. “È completamente delusa da te. Il suo tono è calato di almeno un’ottava dopo aver sentito il tuo nome.”






Roland era sorpreso dal risultato inaspettato e non riusciva a capirne la ragione. Dall’attitudine di Lan verso di lui durante l’orientamento, non le era sembrata molto arrabbiata per il fatto che le aveva dato buca al primo appuntamento. Al contrario, aveva di lui un’opinione parecchio buona. Pensava che l’utilizzo da parte sua di un linguaggio segreto fosse una dimostrazione delle sue eccellenti abilità nell’utilizzo dell’Energia della Natura e non era strano che Garcia non lo conosceva. Adesso si chiedeva se quelle non fossero allucinazioni uditive.






Inizialmente, Roland non era molto desideroso di risolvere il mistero. Anche dopo essere entrato nel Mondo dei Sogni era esitante, ma questa piccola sconfitta gli aveva fatto prendere la decisione di arrivare in fondo.






“E va bene” Roland sorseggiò la zuppa. “Quindi quando potremo visitare nuovamente il quartier generale?”






“Dopo che riuscirai da solo a risolvere questa cosa dell’Erosione e diventerai un marzialista a tutti gli effetti. In questo momento sei verde come l’erba.”






Roland pensò che questo requisito era piuttosto semplice, ma riuscì a non rivelare i suoi pensieri. “Non vedo l’ora che quel giorno arrivi. A proposito, ricordi ancora il discorso di apertura della Signorina Lan quando arrivammo nella sala sotterranea?”






“Perché?”






“Disse che la Battaglia della Volontà Divina è dietro l’angolo. Cosa significa?”






“Quello...” rassegnata, Garcia rispose: “La mia maestra è molto presa da un libro scritto cinquanta anni fa, intitolato ‘Ragione dell’esistenza’. Me l’ha anche consigliato. Quel libro sviluppa teorie su come la civiltà emerge e si sviluppa. L’autore lo definisce scelta della divinità. Questa divinità non è una personificazione ma una legge, o meglio, lo scopo della continuità del tutto. Ma queste teorie sono troppo astratte per le persone di questo mondo e non hanno niente a che fare con noi. Dato che quel libro circola solo nella Gilda dei Marzialisti, poche persone lo conoscono.”






La risposta di Garcia mise Roland in allarme. Senza alcun dubbio era un libro che non aveva mai visto prima d’ora, il che significava che era una creazione del Mondo dei Sogni stessa.






“Posso dargli un’occhiata?”






“Il libro si trova nel quartier generale. Posso prenderlo in prestito dalla biblioteca il prossimo mese quando farò rapporto sul mio operato.” Garcia lanciò incuriosita uno sguardo verso Roland. “Se me ne ricorderò.”






Notando che Garcia iniziava ad essere sospettosa, Roland divorò gli spaghetti e si congedò.






Il giorno seguente, sospirò profondamente dopo essersi risvegliato dal Mondo dei Sogni.






Tutto sembrava essere normale quando non era associato con la Gilda dei Marzialisti, ma ogni cosa che aveva a che fare con quella gilda sembrava sospetta.






Nonostante questa volta le investigazioni non fossero andate bene, non erano state del tutto inutili. Un grande successo era che le Streghe della Punizione Divina, che avevano atteso per così tanto tempo, avevano guadagnato nuovamente varie sensazioni fisiche nel Mondo dei Sogni. Vedendole divertite, sentì che ne era valsa la pena di fare questo viaggio.






Roland voleva approfittare della sua guarigione per fare un altro paio di viaggi nel Mondo dei Sogni per far accelerare i fatti quando Fulmine volò improvvisamente nella sua tenda con un’aquila dalla coda di rondine sotto l’ascella.






“Vostra Maestà, eccovi un messaggio urgente” ansimò la ragazzina “È una lettera crittografata da Neverwinter.”






<em>“Direttamente dalla Regione Occidentale? Non è un viaggio breve. Che sia successo qualcosa a Neverwinter?”</em>






Per risparmiare sui messaggeri, le lettere regolari come rapporti sugli affari governativi venivano solitamente mandate alla Vecchia Città del Re tramite navi e inoltrate a lui da Theo e dai suoi uomini. Le aquile dalla coda di rondine erano tra i più grandi e costosi animali messaggeri. Il lato positivo era che l’utilizzo di un’aquila dalla coda di rondine per inviare messaggi era piuttosto sicuro dato che si trovava in cima alla piramide alimentare. L’inconveniente era che questo metodo consumava un grande quantitativo del potere della strega. Era relativamente difficile per Miele controllare un uccello così feroce, dato che l’energia richiesta per un’aquila dalla coda di rondine era tre volte quella richiesta per un’aquila grigia.






Roland accarezzò il fiacco uccello messaggero e sciolse l’anello di tenuta dai suoi artigli. Rimase in piedi fisso sul terreno nel momento in cui aprì la lettera.






“L’esercito dei demoni è apparso nella Terra Barbarica?” Era in anticipo rispetto al previsto!






<em>Aris</em>
                                


                                



