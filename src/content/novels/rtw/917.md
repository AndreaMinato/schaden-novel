---
title: Capitolo 917: Il Piano di Cenere
pubDate: 2025-08-07T11:30:06.870Z
tags:
    - rtw
---






"Cenere, i Demoni non sono ciechi!" Iffy rifiutò subito la proposta di Cenere. "Non appena avvisterai Taqila al tramonto, sarai scoperta immediatamente! Non ci si può nascondere nel cielo. Vuoi esporti senza avere poi una via d'uscita?"


"Iffy ha ragione, è una mossa troppo rischiosa." aggiunse Lotus. "Lady Tilly ci ha detto che la Pietra del Volo ci permette di volare su e giù e non lateralmente. Una volta scoperta, non potrai più scappare. Possiamo farlo almeno di notte?"


Cenere si sentì profondamente toccata da tutti i loro commenti, soprattutto da quello di Iffy. Solo un anno prima, le teneva le dita strette alla gola quando faceva parte dell'Associazione della Zanna Insanguinata e il capo dell'Associazione, Heidi Morgan, aveva pianificato di uccidere lei e Tilly. Se Tilly non avesse insistito nel tollerare l'Associazione della Zanna Insanguinata, avrebbe combattuto contro di loro molto prima. Cenere non si sarebbe mai aspettata che Iffy avrebbe iniziato a mostrare preoccupazione nei suoi confronti, in quanto credeva che la ferita tra l'Isola Dormiente e l'Associazione della Zanna Insanguinata non si sarebbe mai rimarginata del tutto.


Per la prima volta, Cenere si sentì come se lei e Iffy stessero dalla stessa parte.


Era felice di questo cambiamento. Si rese conto che il lavoro di squadra era di fondamentale importanza per andare avanti.


"Ma non riesco a vedere niente con l'oscurità della notte. Taqila sarà ricoperta da erbacce e non riuscirei a vedere le rovine in assenza di luce. Credo che il momento migliore sia il crepuscolo," insistette Cenere. " E forse non ci siamo smarriti e le rovine sono proprio dietro un grande albero o una collinetta. Tutto quello che devo fare è volare e schiacciare nella mano la Pietra magica."


"Ma che succederà se qualche Demone Volante ti vede?" Lotus sgranò gli occhi. "Riuscirai ad usare al più il 10% della forza mentre sarai in aria, giusto?"


"Non ti preoccupare. Ho già escogitato una strategia per risolvere questo tipo di problema," spiegò con tranquillità Cenere, tenendo in alto tre dita. "In base alla situazione, userò uno di questi tre diversi piani."


"Oh?" Orbita si avvicinò con aria incuriosita. "Sembri Lady Tilly."


"Davvero? Quali sono questi piani?" Anche Lotus sembrava incuriosita.


"Ascoltatemi attentamente: gli unici nemici che potrebbero scoprirmi sono i Demoni Folli a cavallo delle Bestie Diaboliche Volanti, ed io ne posso uscire in tre situazioni diverse. Un piano diverso se uno, due o più di due provano ad attaccarmi."


"Oh mio..." Lotus si sentì impotente e si coprì la fronte.


"AHAHAHA, hai davvero intenzione di essere catturata?" Iffy scoppiò a ridere.


"Ei, non interrompere. Fammi finire di spiegare il mio piano, dopo potrai commentare."


"Se fossi Maggie, alzerei entrambe le bandiere in tuo favore." disse Orbita con tono serio. "Adesso capisco perché adora prendere parte ai tuoi piani."


...


Alla fine, Cenere riuscì a convincere le altre a starla a sentire.


Dopo aver ascoltato il piano di Cenere, le Streghe si dissero d'accordo poiché nessun'altra riusciva a pensare ad un piano migliore. Secondo Lotus, sebbene le tre situazioni ipotizzate da Cenere all'inizio sembrassero un po' assurde, le contromisure risultavano estremamente buone. Invece, secondo Iffy, il piano di Cenere era basato principalmente sul suo istinto animale e dall'esperienza accumulata durante le battaglie.


Dopo un altro giorno di viaggio sotterraneo, la luce proveniente dallo sfiato cominciò a diminuire. All'inizio, le nuvole bianche sembravano offuscate da un rosso fuoco e poi gradualmente si dissolsero nel cielo serale. Il sole stava tramontando sulle Pianure Fertili e per loro era arrivato il momento di agire.


Orbita accarezzò la schiena di Cenere e le diede un Marchio Magico. Si trattava di una macchia azzurra posta sopra la testa, che sembrava una pozzanghera luccicante e faceva sentire le Streghe come se fossero in piedi sott'acqua mentre guardavano il cielo blu attraverso delle increspature intermittenti.


Cenere sapeva che questa scena non raffigurava realmente l'esterno, ma solo l'aspetto del Corridoio Magico.


Dopo aver dato conferma che nelle vicinanze non ci fosse nessuna Squadra di Pattuglia dei Demoni, fece segno alle altre Streghe e iniettò il suo potere magico nell'anello. Provò subito una sensazione indescrivibile. Si sentiva come se un terzo braccio o una terza gamba le stessero crescendo sul corpo. Secondo Tilly, la sensazione era simile alla crescita di ali invisibili.


Era difficile per una persona che era nata senza abilità di volo, riuscire all'improvviso a controllare queste ali come fanno gli uccelli nel cielo. Fra tutte le Streghe dell'Isola Dormiente, Tilly era l'unica in grado di usare con facilità la Pietra del Volo.


Cenere chiuse gli occhi, si immaginò sbattere le ali e saltò!


In un istante, il silenzio assordante dei sotterranei si sostituì a tanti suoni. Sentì l'aria fresca soffiare sul viso e udì un fruscio di foglie risuonarle accanto alle orecchie. Sentiva il cinguettio degli uccelli, il ronzio degli insetti e il suono sibilante della brezza serale che le accarezzava le guance.


Aprì gli occhi e riuscì a vedere tutto distintamente. Tutto ciò che era sul suolo diventava sempre più piccolo e l'uscita del corridoio magico sembrava solo un piccolo puntino di luce.


Doveva ammettere che si trattava di un'esperienza unica, da provare almeno una volta nella vita.


Cenere cercò di controllare il suo entusiasmo e guardò verso Nord, in direzione di dove doveva trovarsi Taqila, ma subito il suo cuore fece un balzo.


Guardando in avanti, non vide nulla che somigliasse ad una rovina, né tanto meno i Mostri-Scheletro citati dalla Ragazza Lupo. Non vide altro che alcuni arbusti e prati rossicci dal sole al tramonto.


<em>Abbiamo preso una direzione completamente sbagliata?</em>


Provò a scorgere la Catena Montuosa Invalicabile per localizzare la loro posizione. Ma, quando si voltò, rimase sbalordita dalla vista di enormi mostri accovacciati nella giungla verso Sud-Est, a poche centinaia di metri di distanza. Quelle cose enormi erano state sicuramente realizzate dai Demoni e le rovine di Taqila dovevano trovarsi proprio sotto di loro!


Le Streghe pensavano di non essere ancora arrivati alle rovine, ma Cenere si rese conto in quel momento di averle già sorpassate, a causa delle tante deviazioni!


Se le Streghe avessero tracciato una linea da dove avevano iniziato il loro viaggio in direzione di Taqila fino alla loro posizione in quel momento, si sarebbero accorte che c'erano solo pochi gradi di distanza. Tuttavia, quella piccola deviazione poteva determinare se, quando erano arrivati, si erano trovati di fronte o dietro le rovine di Taqila.


Cenere esitò. Se torno indietro e chiedo alla squadra di girarsi e di dirigersi a Sud, ci vorranno almeno due o tre giorni per arrivare a Taqila. Tuttavia, se volassi fino alle rovine alla stessa velocità con cui stavo volando, ci impiegherei solo metà giornata per volare sulle rovine, localizzare la posizione e tornare dalla squadra. L'unico problema è che so solo volare in verticale. Non ho mai provato a volare in orizzontale.


Cosa dovrei fare?


Prima che Cenere prendesse una decisione, un colpo di corno sordo risuonò da Taqila.


Una dozzina di Bestie Diaboliche a bordo di Mostri-Scheletro balzò in piedi e si diresse verso di lei! Nel frattempo, numerosi Demoni Folli emersero dal terreno attorno alle rovine e circondarono la Città Santa di Taqila.


<em>"Beh, sembra che siano abbastanza vigili e che ce ne siano più di tre. È molto peggio di quanto immaginassi</em>" pensò Cenere.


Tirò fuori la Pietra dai Cinque Colori, la schiacciò senza esitazione e volò direttamente verso terra.


Per ogni guerriero, l'abilità più importante era di agire in maniera appropriata alla situazione. Intendeva catturare il nemico vivo se ci fosse stata solo una Bestia Diabolica, ucciderli se ce ne fossero state due e ritirarsi se il numero del nemico fosse stato più alto. Non aveva paura di combattere tutti quei Demoni, tuttavia non sarebbe stata in grado di sconfiggerli tutti prima che arrivassero altri rinforzi e mettesse in pericolo tutta la sua squadra.


Per quanto riguardava la situazione in quel momento, era troppo rischioso volare sulle rovine di Taqila. Doveva fare a pezzi la pietra anche se non aveva raggiunto una posizione ideale.


Non era brava quanto Tilly, che riusciva a mantenere il controllo delle ali invisibili come se fossero state le sue braccia, ma anche lei sapeva volare velocemente.


Cenere aveva bisogno di iniettare più potere magico nella Pietra Magica.


Mentre il potere magico cresceva nella pietra, Cenere sentiva che le ali invisibili sulla sua schiena a poco a poco si gonfiavano al massimo fino al punto che ogni eventuale battito avrebbe potuto causare una forte tempesta ululante. Scese bruscamente dal cielo ad una velocità che era di almeno tre o quattro volte più veloce di quando era risalita.


In quel modo, neanche i più precisi lanciatori di lance fra i Demoni Folli avevano possibilità di colpirla.


L'unico problema era che l'inerzia era troppo grande per essere superata a velocità così elevate. A causa della profondità limitata del Corridoio Magico, Lotus aveva potuto creare soltanto un buco vuoto, profondo al massimo cinque o sei metri. Ad una distanza così breve, poteva difficilmente riuscire a bloccare lo slancio da sola.


Tutto ciò che Cenere poteva fare era riporre fiducia nei suoi compagni di squadra.


Dopo alcuni secondi di discesa, Cenere vide apparire una piccola luce blu sul terreno. Era il Corridoio Magico.


Incrociò le mani e le mise attorno alla testa mentre irrigidiva tutti i muscoli del suo corpo.


Nel momento in cui entrò nel Corridoio Magico, vide alcune luci viola emergere dall'aria e afferrarla saldamente. Era la Gabbia Magica di Iffy!


In un attimo, la gabbia le impedì di cadere rapidamente e quando si fermò del tutto, scoprì che, fra la sua testa e la parte inferiore del buco, c'era una distanza di un braccio solo.


"Sei davvero pesante," disse Iffy, stringendo le mani nella gabbia. Si strinse le spalle e aggiunse: "Sai adesso dove ci troviamo?"


"Ovviamente, ma non ne parliamo adesso." Cenere guardò Orbita. "Ritiriamoci nella Foresta delle Ombre adesso. Stanno arrivando i Demoni!"


<em>Framan</em>




                                


                                



