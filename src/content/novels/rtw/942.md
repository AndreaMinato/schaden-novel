---
title: Capitolo 942: Un Mero Mortale
pubDate: 2025-08-07T11:30:06.876Z
tags:
    - rtw
---






Due giorni più tardi.


Al Palazzo Reale di Città del Bagliore.


“Te ne vai oggi? Non puoi restare per un altro po’?” Horford Quinn, con i sentimenti in subbuglio nel suo cuore, guardò verso Andrea che era venuta per dirgli addio. “Anche Otto e gli altri vorrebbero passare un po’ più di tempo con te.”


“È passato tanto tempo da quando ho lasciato Neverwinter e ci sono persone lì che mi stanno aspettando” disse Andrea francamente. “Oggi è il giorno in cui il vecchio regime del Regno dell’Alba viene sostituito da quello nuovo. Considerando le loro identità di eredi delle loro famiglie, non dovrebbero sprecare tempo in banchetti e giochi. Poiché siamo amici, esserci incontrati una volta è già abbastanza.”


<em>“È davvero cambiata”</em> pensò il Conte.


Era diventata più matura.


“Riguardo ai futuri negoziati con Graycastle... hai qualche consiglio?”


“Non so molto sugli affari governativi: a Neverwinter, i responsabili di queste faccende non sono i nobili ma gli uomini liberi che superano certi esami. Se volete conoscere più dettagli, fareste meglio a parlare con Hill Fawkes. Lui è sempre stato in contatto con la Regione Occidentale.” Andrea fece un momento di pausa. “Se volete un mio consiglio, non fate lo stesso errore di Appen.”


Horford fece una smorfia. “Continuare a resistere contro Graycastle dopo aver assistito in prima persona al potere che Roland Wimbledon possiede sarebbe veramente da stupidi.”


“Non si tratta solo di quello...” Andrea scosse la testa. “L’imminente Battaglia della Volontà Divina riguarda il destino di tutta l’umanità, quindi qualunque conflitto interno tra noi accelererebbe solamente la nostra distruzione. Non importa che sia Graycastle o il Regno dell’Alba, nessuno di noi riuscirà a sopravvivere da solo a questa imminente calamità. Quindi dovreste tenere a mente cosa sarà di beneficio per le nostre famiglie.”


“Sopravvivere rientra nei nostri interessi principali.” Horford comprese rapidamente il significato delle parole di sua figlia.


“Per quanto riguarda la nostra speranza di sopravvivere, è tutta nelle mani di Sua Maestà Roland.” Agitò la mano e disse: “Mantenete l’ordine nel Regno dell’Alba e cooperate con Graycastle per superare la Battaglia della Volontà Divina. Questo è il mio unico consiglio.”


Il Conte Quinn annuì lentamente: “... Ho capito.”


Proprio quando Andrea si voltò, lui la fermò nuovamente.


“Io...”


“Non dovete accompagnarmi, ci sono ancora tante cose che dovete fare oggi. E non dovete preoccuparvi per la mia sicurezza, le Streghe della Punizione Divina torneranno a Neverwinter con me” disse senza nemmeno voltarsi.


“No, volevo dire... scusami, mia cara figlia.” Quando disse queste parole, Horford si sentì improvvisamente molto più vecchio, ma nel suo cuore era come se un peso fosse stato rimosso. In realtà aveva ancora molto altro da dire. Ad esempio l’averla mandata via a quel tempo era stato non solo per la salvezza della famiglia ma anche per proteggerla. Oppure di quanto si era pentito per non aver discusso di questo problema con sua moglie. Se avesse potuto scegliere di nuovo, probabilmente non avrebbe agito così duramente come aveva fatto. E infine, di come si era sentito felice quando aveva scoperto da Otto che lei era ancora viva e vegeta...


Tuttavia, il Conte Quinn capì che oramai il danno era stato fatto. Non importava cosa avrebbe detto ora, sarebbe solamente sembrata una scusa, niente di più che parole inventate. Questo era il prezzo per la sua decisione. Adesso Andrea era diventata così matura, non poteva comportarsi male di fronte a lei.


Senza aggiungere altro, il vecchio Conte chiuse gli occhi.


“Allora... io vado.”


Il suono dei passi di sua figlia svanì lentamente e infine scomparvero del tutto dalle sue orecchie. Anche se non aveva sentito la parola “padre” che desiderava tanto, al tempo stesso, poteva percepire che il suo comportamento verso di lui non era più così freddo come prima. Perlomeno, ora non si indirizzava più a lui come Signor Conte.


Anche questo era accettabile, pensò. Dopotutto, era soltanto un saluto temporaneo. Avrebbero ancora avuto possibilità di incontrarsi nuovamente in futuro.


Il tempo cura tutte le ferite.


La decisione che fece dieci anni fa gli aveva fatto perdere così tanto.


Ma Horford Quinn era determinato ad usare la stessa quantità di tempo per rimediare agli errori.


***


Lasciando la Baia delle Onde Bianche, la nave prese il largo in mare.


Appen posò la mappa che aveva tra le mani e guardò fuori dall’oblò.


Questa rotta era una delle principali rotte commerciali per il Porto Luce delle Onde nel Regno del Cuore di Lupo. Di tanto in tanto, si potevano vedere le navi mercantili andare e venire. Occasionalmente, alcune barche di pescatori si avvicinavano a loro per cercare di vendere pesce fresco e verdure.


Se fosse stato ancora Re, le navi intorno a lui sarebbero stati dei galeoni a tre alberi si cui sventolavano le bandiere reali; e se avesse voluto mangiare del cibo fresco, naturalmente se lo sarebbe fatto servire dalle sue cameriere.


La colpa di tutto era di quei dannati traditori!


Era passata una settimana da quando era stato buttato giù dal suo trono. In tutti questo tempo, non riusciva a smettere di pensare al giorno del suo fatidico ritorno. Anche se non sarebbe riuscito a fare niente al Re di Graycastle, non avrebbe mai lasciato che le tre grandi famiglie godano della sua città e dei frutti della loro ribellione.


Dopo una attenta valutazione, Appen scelse finalmente la sua prima meta: la Fortezza delle Mille Lame nel Regno del Cuore di Lupo. Quel luogo era proprio vicino ai confini del Regno dell’Alba e giravano voci che il suo Signore aveva legami di sangue con la nobiltà del Regno dell’Alba. Quindi non sarebbe stato troppo duro con la Famiglia Moya. Ma la cosa più importante era che, date le strette relazioni tra i nobili di entrambi i Regni, se la sua identità fosse stata necessaria, sarebbero riusciti a contattarlo facilmente.


Quei Signori erano sempre in cospirazione gli uni contro gli altri, ma alla fin fine, ad ognuno importava solamente dei propri benefici. Poiché lui non era più il governatore di Città del Bagliore, i loro interessi non sarebbero entrati in conflitto.


Inoltre, il suo lignaggio poteva rendersi utile per raggiungere i loro nuovi interessi.


Per il bene della vendetta, Appen decise per il momento di sopprimere il suo disappunto. Quando sarebbe arrivato il momento giusto, l’avrebbe fatta pagare cara a tutti quelli che lo avevano sottovalutato!


Pensando a questo, iniziò a sentirsi meglio. Nello stesso momento, iniziò a sentire fame.


Sarebbe bello avere della frutta adesso, dato che le imbarcazioni su questa rotta sarebbero diminuite allontanandosi dalla costa del Regno dell’Alba. Aveva appena sentito il suono di una barca da pesca attraccare sulla sua.


Appen tirò il sottile filo sul suo tavolo che era connesso ad una campanella di fuori. Quando suonava, le cameriere entravano.


Tuttavia, questa volta non ci fu alcuna risposta dall’esterno.


Alzò subito le sopracciglia.


Non poteva credere di essere caduto così in basso che persino le sue cameriere avevano il coraggio di essere pigre. Sentì che si alzava l’impulso di uccidere qualcuno.


E va bene, data la sua negligenza, sarebbe potuta servire come esempio. Tra il suo gruppo di seguaci, oltre ai membri della Famiglia Moya e ai suoi leali cavalieri, gli altri avevano davvero bisogno di una lezione.


Doveva fargli sapere che anche su una barca, fintanto che erano in sua presenza, dovevano comportarsi come se fossero a Palazzo.


Appen uscì dalla cabina ma non trovò nessuno fuori. Non solo le cameriere, ma anche i marinari, le sue guardie, gli schiavi... non era rimasto nessuno. La cabina era stranamente silenziosa e l’unica cosa che si poteva udire erano le onde che si infrangevano sui lati dell’imbarcazione.


Sentì improvvisamente un brivido correre attraverso la spina dorsale.


Qualcosa non andava!


Era stato abbandonato? No... era impossibile. Anche se i mercenari e i servi avessero voluto andarsene, i suoi leali cavalieri addestrati dalla sua famiglia li avrebbero sicuramente fermati. Senza contare che ci sarebbero dovuti essere almeno dei rumori causati dalla disputa!


Appen decise di salire sul ponte per dare un’occhiata. Dovevano per forza esserci dei marinai. Proprio quando stava per voltarsi, vide una daga insanguinata puntata sul suo collo.


Ad impugnare la daga era una donna molto brutta, ma i suoi occhi erano luminosi come stelle.


Appen capì subito che non faceva parte dell’equipaggio. Avrebbe certamente notato una persona dai tratti così peculiari.


Doveva essere un’intrusa!


“Chi ti manda? Sai cosa stai facendo, essere inferiore? Io sono il Re dell’Alba, della Famiglia Moya...”


La sua voce si fermò all’improvviso.


Si accorse che non poteva più respirare attraverso la gola, era ostruita dal sangue che sgorgava. Un dolore acuto partì dal suo collo e si diffuse in tutto il torace; il freddo gli attraversò il corpo portandogli via tutte le forze.


Mentre cadeva, sentì solamente una voce sussurrare sopra alla sua testa.


“Sei soltanto un mero mortale.”


<em>Aris</em>


<em> </em>


[su_service title="Erialis" icon="icon: comment" size="16"]  <em>Devo ammettere che quest’ultima parte mi ha fatto davvero venire i brividi.</em>[/su_service]
                                


                                



