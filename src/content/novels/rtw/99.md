---
title: Capitolo 99- Chiacchierata notturna
pubDate: 2025-08-07T11:37:50.886Z
tags:
    - rtw
---






Ormai ci siamo ragazzi oggi si chiudono le votazioni per la locandina se ancora non avete votato affrettatevi e cliccate; QUI


Inoltre domani potrete, andando sul forum, avere delle piacevoli sorprese. Per accedere al forum basta cliccare; QUI


Vi ricordiamo che grazie alla donazione di JK questa settimana avrete un capitolo in più che uscirà sabato.


Buona lettura 


Erialis






Le streghe non riuscivano a dormire. Dopo aver sofferto tanto a lungo, ancora faticavano a credere di essere state accolte a braccia aperte dal Principe. Non c’erano catene né guardie, il Principe lasciava addirittura vivere tutte loro nel castello e dormire in camere spaziosissime.






Wendy aveva immaginato che le sorelle si sarebbero sentite a disagio, quindi lei e Usignolo erano andate a prendere le altre e si erano riunite in una stanza, dove si erano messe a sedere per terra formando un grande cerchio, per chiacchierare allegramente e calmarsi.






“È così che dovrebbe comportarsi un capo”, pensò Foglia tra sé e sé. “Se si fosse trattato di Cara, estremamente scrupolosa, non avrebbe mai notato il nostro stato d’animo; e anche se lo avesse fatto, non avrebbe trovato una buona ragione per confortarci.”






“Sorella Wendy, Sua Altezza Reale…cosa dobbiamo fare?” chiese timidamente Colibrì. “Le nostre abilità sono molto inferiori rispetto alla tua e a quella di Usignolo.”






Quel sentimento era condiviso dalle altre, che annuirono per appoggiarla.






Wendy vedendole si mise a ridere, “Fatemi pensare, allora…la prima cosa che dovete fare è allenare le vostre abilità.”






“Allenare le nostre abilità?” chiese Soraya esitante, “Sua Altezza Reale vuole che disegni suoi ritratti per tutto il giorno?”






“Probabilmente,” Wendy diede una pacca sulla testa a Luna Misteriosa. “Pure tu, anche se Cara ti ha proibito di usare la tua abilità al campo, Sua Altezza è diverso: addirittura ti incoraggia a usarla e conoscerla meglio.”






“Ma la mia abilità causa problemi alle nostre sorelle,” disse Luna Misteriosa a voce bassa.






“Se anche fosse, dovete allenarvi,” disse Wendy decisa. “Serve a salvarvi la vita.”






“Cosa hanno a che fare vita e morte con il nostro allenamento?” Foglia non poté fare a meno di chiederlo.






“Sì, le streghe col metodo di Sua Altezza sono riuscite a sopravvivere al Giorno del Risveglio,” Usignolo intervenne prima che Wendy potesse rispondere. “D’ora in avanti, possiamo dire addio al morso demoniaco, tutte noi sorelle possiamo superare tranquillamente il Giorno del Risveglio.”






Tutte le streghe ora fissavano Usignolo, senza credere alle proprie orecchie. “Stai parlando di quello che è successo ad Anna?” chiese Pergamena stupita, “ma l’ultima volta non ci hai detto come avete fatto.”






“Sì, l’altra volta era ancora solo una speculazione di Sua Altezza, ma poi è arrivato il Giorno del Risveglio di Nana e…per tutto il giorno non ha sofferto.”






“Quindi questo metodo…” Pergamena non riuscì a dire altro, era semplicemente incredibile.






“Fintanto che consumiamo ogni giorno tutto il nostro potere magico,” continuò a spiegare Usignolo, “Posso vedere come cambia il potere magico dentro di voi. Con un utilizzo regolare, il vostro corpo si adatterà alla magia e  la vostra riserva di magia aumenterà – mentre allo stesso tempo le sofferenze causate dal morso demoniaco diminuiranno. Quando vi avvicinerete al vostro Giorno del Risveglio, a patto che consumiate tutta la vostra magia e svuotiate le riserve di potere magico, il morso demoniaco non nuocerà in alcun modo al vostro corpo.”


“Penso che tutte, per quanto lievemente, riusciamo a percepirlo,” aggiunse Wendy, “Quando eravamo continuamente inseguite dalla Chiesa, ci nascondevamo sempre nei bassifondi delle città, senza preoccuparci di usare le nostre abilità. Così ogni inverno abbiamo perso tante sorelle. Ma quest’anno, vivendo nell’accampamento sulla Catena Montuosa Invalicabile, ad eccezione di Ari e Ami siamo riuscite tutte quante a sopravvivere al Giorno del Risveglio.”






Foglia fece un respiro profondo. Riflettendoci, quando aveva affrontato il morso demoniaco mentre viaggiava per le terre selvagge, questo era stato di molto breve durata. “In altre parole, la Montagna Sacra non è un pezzo di terra…”






“Esatto, la Montagna Sacra non è un luogo.” Wendy annuì. “Se riusciamo ad accettarci per come siamo, senza pensare a noi stesse come a servitrici del diavolo, e senza più nascondere le nostre abilità, siamo proprio noi stesse la nostra Montagna Sacra.”






“Wendy ha anche chiesto a Sua Altezza il permesso di andare al campo dell’ Associazione delle Streghe Alleate dopo la fine dei Mesi dei Demoni, per darvi la notizia.” Usignolo guardò verso Wendy e disse dolcemente, “Così, anche se non aveste trovato la Montagna Sacra, avreste potuto continuare a vivere liberamente tra le montagne.”






“Visto che siete tutte qui ora, non c’è bisogno di dirlo,” Wendy sorrise e scosse la testa, “Non importa che Sua Altezza abbia o meno bisogno di voi. Se fosse anche solo per la vostra sicurezza, avete bisogno di fare esercizio ogni giorno.”






“Se questa è davvero la soluzione per liberarci del morso demoniaco, è possibile che altre streghe ne fossero già al corrente?” chiese Pergamena e, dopo averci pensato un attimo, si rispose da sola: “Noi non siamo la prima comunità di streghe. Il Regno dell’Alba e il Regno di Wolfsheart avevano già le loro associazioni. Abbiamo addirittura mandato loro delle lettere per invitarle ad unirsi a noi nella ricerca della Montagna Sacra, ma non abbiamo mai ricevuto risposta.”






Foglia sospirò lievemente, aveva pensato la stessa cosa ma non aveva detto nulla. “Da quando Cara ha trovato l’antico libro tra le rovine al confine est del Regno di Graycastle, ha fermamente creduto nella Montagna Sacra e ci ha coinvolte tutte nei suoi sforzi. A questo punto, l’Associazione ha iniziato il suo lungo cammino verso l’esilio, attraversando quasi tutto il regno. Durante il viaggio abbiamo incontrato molte sorelle, ma anche perso molte di loro. Se ci fossimo nascoste tra le rovine fin dall’inizio, avremmo trovato la soluzione?”






“Possiamo provare a contattare le streghe che si nascondono nelle altre città,” suggerì Usignolo, “questo in ogni caso era il piano di Sua Altezza. Voleva far sapere alle altre streghe di questo posto sicuro seminando delle dicerie. Così verranno di sicuro alleviate le loro preoccupazioni.”






“Alla fine non capisco, perché Sua Altezza dovrebbe accettare tutte noi streghe?” chiese Echo, palesemente confusa. La strega del sud aveva sicuramente sofferto più di tutte le altre streghe. Prima era stata venduta dalla sua stessa gente a un uomo d’affari di Porto delle Acque Chiare, che l’aveva poi portata fino alla capitale per venderla di nuovo, al re. Era stata obbligata a imparare l’etichetta di corte e la danza. Aveva anche dovuto imparare ad essere abile nell’appagare gli uomini. Se non fosse stato per l’Associazione delle Streghe Alleate, che l’aveva salvata, probabilmente a questo punto sarebbe già stata venduta, a prezzo esorbitante, a un duca o un ministro. Ancora adesso la sua parlata aveva un accento del sud.






“Forse è uguale a tutti quelli che volevano comprarti,” disse Lily sarcasticamente, “Gli uomini sono…”






“Non parlare di cose che non conosci, Lily,” disse Usignolo risoluta ed evidentemente stizzita. “Sua Altezza il Signor Roland è completamente diverso da coloro di cui parli. Dopotutto, alcune di noi vivono qui già da un po’.”






“Finiamola qui per oggi” decise Wendy e, mostrando il suo sorriso gentile, disse: “È già tardi, dovremmo tornare nelle nostre stanze e provare a dormire un po’. Anche se le vostre abilità fossero davvero inutili per Sua Altezza, ha comunque detto che ciò che vuole è che possiate tutte vivere normalmente a Città di Confine. Se volete saperlo, ciò che vi chiederà domani Sua Altezza è…” e qui fece una piccola pausa calcolata, “Voglio che accetti questo contratto.”






Dopo che Pergamena e Foglia furono finalmente tornate nella loro stanza ed ebbero chiuso la porta, la prima disse: “Si sta facendo tardi, dovremmo dormire ora.”






“Bene.” Sua Altezza, prima ancora di chiedere quale fosse la sua abilità, aveva fatto preparare una stanza per lei e Pergamena. Comunque aveva detto che quella era solo una sistemazione provvisoria, e una volta terminato l’edificio in città avrebbe avuto una stanza tutta per sé. Ai suoi occhi, in quel letto ci sarebbero potute stare anche tre persone, quindi non era per niente un problema.






Si tolse il mantello, si mise sotto le coperte e fu subito avvolta da una sensazione di incredibile comodità e morbidezza. Dopo aver provato così tanta gioia perché poteva finalmente dormire in un comodo letto, Foglia non riuscì a trattenersi e iniziò a canticchiare sottovoce con la testa nel cuscino. Dopo un bel po’ chiese: “Tu dai la colpa a Cara per quello che abbiamo dovuto passare?”






Pergamena rimase a lungo in silenzio, poi sospirò e infine disse, “Nessuno può prevedere il futuro. Non importa cosa abbia fatto dopo, almeno all’inizio voleva davvero trovare una casa per noi streghe, dove potessimo vivere in pace, senza pensieri. Ma tutto questo non ha importanza ora, pensa a dormire.”






Dopodiché chiuse gli occhi e mormorò: “Buonanotte.”


















Merges





