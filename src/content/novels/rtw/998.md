---
title: Capitolo 998- Un Potere veramente Forte
pubDate: 2025-08-07T11:37:51.051Z
tags:
    - rtw
---






Tutti si accigliarono dopo aver udito le parole di Kabradhabi.


Secondo quanto affermava, i demoni erano in guerra contemporaneamente su due fronti, ed i nemici che l’umanità non aveva mai visto erano i loro veri avversari.


Se tutto ciò fosse vero, significava che durante le Battaglie della Volontà Divina del passato, i demoni avevano mandato soltanto una piccola frazione dei loro eserciti per combattere contro l’umanità. Giungendo a questa conclusione, Roland e le streghe iniziarono a sentirsi meno ottimisti verso la battaglia.


Nei Quadri Giganti della Terra Divina vi erano dipinti quattro sfidanti. Senza contare la Civiltà Sotterranea che era stata ormai cancellata, Roland ipotizzò che il cosiddetto “Regno Cielo-Mare” si riferisse all’ultimo dipinto, il più misterioso, che raffigurava un bulbo oculare in un mare profondo.


Che i demoni avessero dichiarato guerra contro i mostri del mare subito dopo aver sconfitto la civiltà sotterranea e conquistato le sue reliquie? E nel frattempo fossero anche riusciti a piegare gli umani della Terra dell’Alba?


Se fosse vero, si spiegherebbe la ragione per cui il Demone Anziano aveva mostrato un totale disdegno verso le streghe.


Riguardo invece le persone comuni senza alcun potere magico, probabilmente venivano considerate da Kabradhabi come nient’altro che inutile erbaccia.


D’altro canto, Roland ben sapeva che il demone non gli avrebbe mai rivelato così facilmente tutte le informazioni in suo possesso. Kabradhabi era un inflessibile combattente, aveva guidato le sue truppe fino al cuore della squadra di artiglieria e aveva usato la Risonanza Mentale per invadere il corpo di Zooey. Era evidente quindi che sapesse come mascherare le proprie intenzioni; non avrebbe mai rinunciato a lottare, neppure di fronte ad enormi avversità. Nessuno era in grado di garantire se stesse mentendo o meno, poteva benissimo stare bluffando, con lo scopo di scatenare il panico.


Tutti avevano uno sguardo cupo. Roland sapeva che avrebbe dovuto riportare la situazione sotto controllo al più presto possibile


Scrollò le spalle fingendo di sentirsi rilassato. Guardò verso Alethea.


“Quindi... questo guerriero invalido sarebbe il vero demone?”


“Non so come Zooey ci sia riuscita, ma penso che lei stessa non direbbe mai cose del genere” rispose Alethea.


“Bene, mi hai risparmiato la fatica di fare un pisolino” Roland annuì verso Zooey. “Potrai mangiare tutto quello che vorrai durante il viaggio di stanotte nel Mondo dei Sogni.”


“Vi ringrazio Vostra Maestà.” Zooey non riuscì a trattenere le labbra dall’arricciarsi in un sorriso, ma ben presto la sua espressione tornò normale. “Sfortunatamente, questo qua si è già abituato alle sensazioni degli esseri umani. Anche se non riesce ancora a controllare flessibilmente gli arti, ora non possiamo più leggere i suoi veri pensieri tramite la Risonanza Mentale così facilmente.”


“Non è colpa tua. Dopotutto, prima d’ora nessuno ha mai curiosato in profondità nella mente di un Demone Anziano, è normale fare errori di valutazione.”


“Demone? Ancora ci chiami con quel nome ridicolo.” Kabradhabi ridacchiò. “Considerate le altre specie come incarnazioni del male, quando nemmeno vi rendete conto di essere voi stessi soltanto un branco di barbari arretrati. I vostri giorni felici finiranno presto. Quando la Fontana della Magia comparirà di nuovo, morirete tutti!”


Si guardarono tutti l’un l’altro: la Fontana della Magia menzionata dal demone fece ricordare loro di una cosa delle loro leggende.


“La Fontana della Magia... è la Luna di Sangue?” chiese Roland.


“Voi insetti siete abituati a vedere sempre e solo la superficie.” Il Demone Anziano non gli diede una risposta chiara.


“Quella sfera rossa è fatta di potere magico?” Intervenne Agatha. “Ma non avrebbe senso. Ho visto la Luna di Sangue con i miei stessi occhi. Indipendentemente da quello che è, è troppo lontana da noi. Hai detto che il vincitore finale aprirà la via verso la Fontana della Magia, ma è impossibile a meno che non costruissimo una scalinata verso i cieli.”


Kabradhabi sbuffò e girò la testa in un’altra direzione senza aggiungere altro.


“Dove si trova il Regno Cielo-Mare?”


Nessuna risposta.


“Siete stati voi a distruggere la Civiltà Sotterranea?”


Silenzio.


“La vostra nuova tecnologia fa parte dell’eredità della Civiltà Sotterranea? Mi riferisco alla creatura deforme che riesce a far crescere colonne nere.”


“Risparmia il fiato, insetto.” Finalmente Kabradhabi aprì bocca. “Vi ho già detto tutto quello che potevo. Per le cose che non posso dire invece, neppure se lascerete fare a questa femmina...” il demone lanciò uno sguardo verso Zooey e fece una pausa, “non riuscirete mai a costringermi a dirvele, non vi darò altre informazioni! Se volete uccidermi farete meglio a sbrigarvi, tanto prima o poi verrete eliminati dal Signore del Cielo Hect Zod. Mentre io, Kabradhabi, rinascerò nella Fontana della Magia!”


Era evidente che l’interrogatorio era giunto ad un collo di bottiglia. Tuttavia la sua anima era già stata trasferita nel corpo di un Guerriero della Punizione Divina disabile. Se avesse lasciato il Demone Anziano nelle mani delle streghe di Taqila, un giorno loro sarebbero riuscite sicuramente a fargli sputare qualcosa.


Con questo pensiero nella testa, Roland distese le mani e disse: “Visto che non vuoi parlare di cose delicate, che ne pensi di cambiare argomento? Hai detto che la vostra ultima battaglia è stata solo una banale battuta d’arresto per il tuo esercito, quindi quanto siete forti veramente? Che ne pensate dei grandi eserciti del Regno Cielo-Mare, sono più forti loro o voi? E poi hai appena menzionato il Signore del Cielo, riuscirebbe a tenere testa ad una Trascendente? Queste non sono delle informazioni segrete, giusto?”


Considerando il carattere del demone, Roland era certo che non avrebbe mai perso un’opportunità così perfetta per vantarsi della loro forza.


“Oh, insetto...” Proprio come si aspettava, Kabradhabi disse ad alta voce: “Posso solo dire che il nostro potere va ben oltre la vostra immaginazione! Sapete perché siete degli insetti? Perché la differenza tra una razza avanzata ed una specie arretrata è come la differenza tra uccelli e insetti! Tutto è determinato dalla natura del potere magico. Nell’altro lato del continente, sul confine con il Regno Cielo-Mare, i nostri soldati sono talmente numerosi che quando marciamo insieme, anche le montagne tremano. Se non fosse perché i nostri nemici provenienti dal Regno Cielo-Mare sono forti quanto lo siamo noi, come pensate che sareste riusciti a sopravvivere fino ad ora?”


Kabradhabi fece un momento di pausa, poi continuò: “Riguardo alle Trascendenti, se ti riferisci alle femmine più forti, in passato potevano essere considerate come rivali del Signore del Cielo, ma adesso egli ha aumentato la sua forza ed è diventato un comandante prudente ed intelligente. Se fosse stato lui a condurre l’esercito contro di voi nell’ultima battaglia, avrebbe versato di persona ogni goccia del vostro sangue! Insetto, quando in futuro udirai il suo nome, sarà meglio che ti inginocchi e supplichi pietà! Forse potrai morire più in fretta e soffrire meno!”


Roland eliminò automaticamente le esagerazioni del demone e catturò diversi indizi nascosti nelle sue parole. La logistica poteva essere considerata come il più grande ostacolo della loro specie, senza la Nebbia Rossa non potevano andare da nessuna parte. Perciò, per rifornire un esercito così numeroso, dovevano per forza combattere vicino ai monumenti di pietra nera.


L’esercito del Regno Cielo-Mare non solo poteva combattere contro i demoni nella Nebbia Rossa, ma riusciva anche trattenere le forze principali dell’esercito demoniaco. Descriverli solamente con “forti quanto” i demoni, mostrava chiaramente che il Demone Anziano non voleva aggiungere altro sull’argomento. Anche un atteggiamento come questo era una forma di espressione.


Inoltre, non aveva mai chiamato insetti o vermi i nemici del Regno Cielo-Mare, quindi anche loro dovevano aver già ottenuto la “promozione”. Ma al momento solo una specie era stata eliminata, c’era una evidente contraddizione. Il Demone Anziano afferma di essere anche una razza avanzata, ma fino ad ora abbiamo saputo che solo una razza nella Battaglia della Divina Volontà è stata eliminata. Ripensandoci, il Demone Anziano non aveva detto che erano stati loro a sconfiggere la civiltà sotterranea, aveva solo detto che ogni specie doveva recarsi nel Regno Cielo-Mare per ottenere l’eredità. In tutto questo c’era qualcosa che non tornava.


Mentre il Demone Anziano si stava ancora vantando di quanto potente fosse la sua razza, Roland lo interruppe.


“In realtà tu non sai affatto che cosa sia la vera forza.”


“Tu...” Il volto di Kabradhabi si rabbuiò. “Insetto, tu che cosa ne sai?”


“Coloro che sono veramente forti non porterebbero l’oscurità sul mondo. Al contrario, userebbero la loro forza per scacciare la nebbia. Sarebbero disposti a bruciare le loro stesse anime per illuminare e riscaldare il mondo... proprio come il sole.”


“Cosa... di cosa stai parlando?”


“Semplice.” Roland si schiarì la gola. “Visto che voi siete così potenti, perché non accendete la fiamma?”


Il demone rimase con un’espressione persa, mentre Roland, con la schiena diritta e senza mai voltarsi indietro, uscì dalla sala insieme alle streghe.






<em>Aris</em>




[su_note note_color="#aaece7" text_color="#000000"]Chi dirigeva la prima scuola a Città di Confine? E' un ex membro della gilda dei tagliapietre[/su_note]






                                


                                



