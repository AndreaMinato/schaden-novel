---
title: Capitolo 312 - Ripagare con la Stessa Moneta
pubDate: 2024-05-23T08:46:59.510Z
tags:
    - tmw
---


“Che diamine?”

I membri della squadra di Xiao Zhen erano estremamente allarmati. Xiao Zhen avrebbe dovuto schivare l’attacco di Sun Long, così com’era stato colpito?

Questo fendente era stato davvero terribile. Gli aveva aperto la faccia e sembrava che perfino le sue ossa fossero state tagliate.

E dietro queste persone c’era Yi Yun che era incupito.

Sun Long era più forte e avrebbe potuto sconfiggere facilmente Xiao Zhen, lasciandogli solo lievi ferite.

Tuttavia non lo aveva fatto. Invece prima aveva indicato dove avrebbe attaccato, lasciando che Xiao Zhen si preparasse, e l’attacco era comunque andato a segno.

Era davvero umiliante per un guerriero.

E venire ferito al punto da venire sfigurato era una grossa umiliazione.

Un’umiliazione del genere in un’occasione così importante, sotto gli sguardi attenti delle figure importanti di varie fazioni, era come distruggere la reputazione di Xiao Zhen.

Forse avrebbe perfino minato la sicurezza di Xiao Zhen, causandogli ossessioni in futuro.

Anche se le ferite di Xiao Zhen fossero guarite completamente, l’impatto psicologico sarebbe stato difficile da eliminare. Un attacco del genere era estremamente malvagio!

“Xiao Zhen, ammetti la sconfitta e scendi da lì!”

Yi Yun si alzò. Il risultato della battaglia era già ovvio.

Inizialmente sarebbe stato positivo fare vedere a questi signorini quanto poteva essere crudele un campo di battaglia, ma superare il limite non era un bene. Di questo passo, avrebbe causato dei demoni mentali che avrebbero potuto impedire a Xiao Zhen di avanzare di livello in futuro.

Xiao Zhen si coprì la faccia. La sua bocca e la parte destra della sua faccia erano stati lacerati. Non poteva parlare, eppure provò ad aprire la bocca con grande difficoltà.

Tuttavia, in quel momento, vide un turbinio di fronte a lui e all’improvviso sentì freddo alla gamba e al braccio destro, seguito da un intenso dolore.

“Ah!”

Schizzò altro sangue mentre Xiao Zhen ruzzolava via. I tendini del suo braccio e della sua gamba destra erano stati squarciati!

Sun Long leccò il sangue sui suoi artigli di metallo e rise spudoratamente: “Ahahah, avevo detto che ti avrei rotto i tendini della gamba e del braccio destro, come posso infrangere la mia promessa? Sono un uomo di parola.”

I membri della squadra di Xiao Zhen fumavano di rabbia. Aveva davvero esagerato!

Secondo le regole della competizione, si poteva attaccare finché non ci fosse stato l’intento deliberato di uccidere o di causare un’invalidità permanente all’altra parte.

Tuttavia era difficile definire cosa si intendeva con “deliberato”.

Questa regola era piena di scappatoie. Inoltre, tagliare i tendini di Xiao Zhen non avrebbe causato un’invalidità permanente, perché potevano essere curati con buone medicine.

Tuttavia, il danno inflitto alla psiche e le umiliazioni sarebbero state difficili da curare.

“Che scena patetica!”

Sun Long scosse la testa mentre i coltivatori del Regno Divino del Drago delle Nuvole dietro di lui iniziarono a ridere.

“Questo è un guerriero della Divina Città di Tai Ah? Non è diverso da un cane. È un’umiliazione che vengano messi sul nostro stesso piano!”

Mentre queste parole dure raggiungevano la squadra di Yi Yun, Vipera puntò un pollice verso il basso verso Yi Yun.

“Debole!”

I membri delle squadre presenti erano tutti adolescenti ed erano ad un’età in cui erano orgogliosi come non mai. Venire umiliati così avrebbe fatto provare loro un’enorme vergogna e rabbia.

Specialmente Xiao Zhen, che era rimasto gravemente ferito. Stava tremando. Desiderava poter morire in cambio di una vittoria in battaglia.

Yi Yun divenne silenzioso. Guardò con calma Sun Long sul palco: “Il tuo nome è Sun Long?”

“Sì, farai meglio a ricordarti del mio nome!” Sun Long sorrise deliberatamente. Alzò lievemente il mento mentre guardava Yi Yun con disprezzo.

Yi Yun toccò lievemente il suo anello e disse con calma: “L’ho già fatto arrendere. Perché hai continuato ad attaccarlo?”

“L’hai fatto arrendere? E devo fermarmi solo per questo? Chi ti credi di essere? Ridicolo!” Sun Long guardò Yi Yun come se stesse osservando un ritardato mentale. “Solo perché sei un capo? Non sai che conta solo la resa di un contendente secondo le regole della competizione? Che peccato che non poteva aprire la bocca! Ahahah!”

Sun Long rise e, dietro di lui, anche Vipera e gli altri risero.

“Tsk, il tuo sguardo sembra terrificante.”

Sun Long osservò Yi Yun e notò l’intento omicida dietro il suo sguardo calmo. Eppure non provava nessuna paura: “Chi è il prossimo? Avanti. Vi strapperò la parte sinistra o la parte destra della faccia?”

“Vuoi morire! Mi vendicherò io per Xiao Zhen!”

I giovani della Divina Città di Tai Ah avevano un atteggiamento più debole, ma visto che erano passionali ed erano stati provocati, non riuscirono più a trattenersi.

Un giovane arrivò vicino al palco e fu sul punto di saltare dentro, ma fu fermato da Wen Yu.

“Non puoi competere con lui. Gli permetterai solo di vantarsi ulteriormente!”

Wen Yu strinse i denti. Era pronta a scendere in campo e affrontare Sun Long lei stessa. In realtà anche Wen Yu si sentiva sotto pressione, il suo avversario era anche più grande di lei.

“Tsk! Che bella ragazza. Vuoi salire? Sarà interessante aprire un viso così bello.”

Wen Yu si infuriò ancora di più sentendo le parole di Sun Long.

Tuttavia in quel momento una trasmissione della voce di Yi Yun raggiunse le sue orecchie: “La tua mente è già nel caos per via delle sue provocazioni, ancora prima di scendere in campo. Se combatterai così, avrai molte meno possibilità di vincere.”

“Io…”

Wen Yu guardò Yi Yun e sentì un po’ di amarezza. Pensava che se lui non avesse accettato la sfida di una squadra così anormale, non sarebbero finiti in queste condizioni.

“Rimanete fermi.”

Mentre lo diceva, Yi Yun salì sul palco.

“Signor Yi!”

Wen Yu si irrigidì. Il capo di una squadra sarebbe dovuto essere l’ultimo a scendere in campo. Se avessero scelto di combattere prima e fossero stati sconfitti, avrebbero perso completamente. Era come se in una partita di scacchi un re avesse caricato in battaglia.

Non riuscì a fermare Yi Yun, in quel momento era già arrivato di fronte a Sun Long.

Sun Long lo guardò con derisione: “E pensare che ti hanno nominato capo. Non puoi nemmeno mantenere il controllo. Una volta che sali qui, non puoi andartene!”

Anche Vipera, che era dietro Sun Long, guardò con sdegno Yi Yun. In quanto capo, non sarebbe dovuto essere così irrazionale da scendere in campo così. I due uomini con il mantello nero di ieri erano davvero gelosi di un tale idiota. Sarebbe stato così facile guadagnare quella borsa di reliquie delle ossa della desolazione.

Sun Long si tirò su le maniche con fare noncurante. Gli artigli di metallo brillavano freddamente. Anche se sembrava che stesse disprezzando Yi Yun, in realtà era in piena allerta.

I due uomini con il mantello di ieri avevano dato loro precise informazioni su Yi Yun. Sun Long sapeva che Yi Yun era molto forte e delle varie mosse a sua disposizione.

Sun Long voleva affrontarlo. Non gli importava molto battere un pesce piccolo, solo sconfiggere Yi Yun e ottenere dei posti sarebbe stato meritevole!

“Dov’è la tua sciabola? Tirala fuori!”

“Oh? Sembra che tu mi conosca bene. Sai che ho una sciabola, ma… Uso la mia sciabola solo contro avversari che sono degni del mio rispetto o che sono formidabili. Contro feccia o ritardati, di solito uso un’altra arma…”

Yi Yun sfregò gentilmente il suo anello interspaziale mentre rivelava un sorriso sinistro.

Sun Long sentì un tonfo al cuore quando vide quel sorriso. Era familiare perché spesso anche lui sorrideva in quel modo.

Si incupì e strinse i denti, dicendo: “Ti farò vedere chi è il vero ritardato!”

Si stava chiedendo se l’altra arma di Yi Yun fosse un arco o no. Le informazioni date dagli uomini con il mantello menzionavano che le sue armi più potenti erano la sciabola e l’arco. Non diceva nient’altro.

Yi Yun non badò alla risposta di Sun Long e all’improvviso disse: “Giusto… prima hai detto che ci si può solo arrendere personalmente secondo le regole. Sennò non conta, vero?”

Chiese Yi Yun e, prima che Sun Long potesse rispondere, stese tre dita: “Tre mosse. Ti spaccherò la parte sinistra della faccia, la tua mano e la tua gamba sinistra!”

“Tu! Vuoi morire!” Sun Long divenne furioso. Yi Yun di sicuro non sapeva in che situazione si trovava, stava provando a fare ritorcere le sue stesse parole contro di lui. Credeva di poter fare quello che voleva?!

Sun Long si riempì di intento omicida e sfrecciò in avanti come un ghepardo!

Tuttavia, dopo solo pochi passi, Yi Yun scomparì all’improvviso!

<em>Oh?!</em>

Sun Long ne fu allarmato e, un momento dopo, sentì una sensazione di gelo per tutto il corpo. Yi Yun era apparso alla sua sinistra come un fantasma!

Mirò istintivamente verso il petto di Yi Yun con l’artiglio, ma in quel momento si sentì premere la testa da una mano.

Lo aveva afferrato per la testa e all’improvviso nell’altra mano era apparso un oggetto rettangolare metallico.

Sun Long non ebbe il tempo di capire cos’era che l’oggetto metallico aumentò di dimensioni fino a coprire la sua visuale.

“Bang!”

Ci fu un forte rimbombo. Yi Yun aveva usato una mano per afferrare la testa di Sun Long, mentre con l’altra lo aveva colpito con un mattone metallico!

Non si era trattenuto. Lo aveva battuto come se fosse un’anguria matura, spaccandogli le ossa!

Sun Long tremò. Aveva la sensazione di essere stato colpito da un martello di cinquecento chili. La sua visuale si oscurò mentre gli ronzavano le orecchie e rimaneva stordito, sembrava che in quel momento fosse isolato dal mondo. La sua anima pareva essere stata separata dal suo corpo.

Poco dopo un dolore straziante lo riportò alla realtà.

Yi Yun aveva mollato la presa e Sun Long si era inginocchiato a terra, a vomitare.

“Puah!”

Vomitò il cibo che aveva mangiato e circa una decina di denti.

Yi Yun gli aveva spaccato i denti.

Sun Long sentì freddo agli arti mentre le sue orecchie e le sue narici sanguinavano. La parte sinistra del suo volto era stata spaccata completamente. Una grande porzione delle sue ossa facciali era sprofondata in dentro.

Yi Yun lo guardò freddamente: “Quando i mortali ricevono un forte colpo in faccia, sentiranno la nausea e vomiteranno. Non mi aspettavo che sarebbe stato lo stesso per te. Ammetti la sconfitta?”

Chiese Yi Yun. Sun Long cercò di aprire la bocca, ma le giunture della sua mandibola sinistra erano state spaccate e la sua bocca era stata mutilata, come poteva parlare?

“Oh? Non ammetti la sconfitta?” Yi Yun annuì. “Capisco.”

“Fermo!”

In quel momento risuonò la voce fredda di Vipera nelle orecchie di Yi Yun.

Ma perché Yi Yun lo avrebbe dovuto ascoltare?

Yi Yun diede un calcio a Sun Long come se fosse un cane morto, scaraventandolo a terra. Yi Yun alzò il mattone e colpì la mano sinistra e la caviglia sinistra di Sun Long!

Sun Long emise un grido acuto. La sua mano e il suo piede erano stati ridotti in poltiglia da Yi Yun!

Era una frattura esplosiva che aveva ridotto le use ossa in briciole!


