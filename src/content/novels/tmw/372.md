---
title: Capitolo 372 - Dirigersi verso Tian Yuan
pubDate: 2024-05-25T20:46:59.522Z
tags:
    - tmw
---


Negli ultimi due anni Yi Yun aveva lasciato le Lande Selvagge della Nuvola e aveva fatto così tante esperienze. In particolare aveva affrontato molte difficoltà in questi giorni e il suo stato psicologico era cambiato nettamente.

Ora che era rientrato nelle Lande Selvagge della Nuvola e aveva incontrato di nuovo Su Jie, aveva avuto la sensazione di ritornare al principio. Questo lo riempì di emozioni contrastanti.

“Ragazzino, non mi dire che non hai mai lasciato le Lande Selvagge della Nuvola?”

Su Jie batté gli occhi. Trovava difficile credere che, dopo essere entrato nel regno mistico due anni fa, avrebbe incontrato di nuovo Yi Yun dopo essere uscito!

“Le ho lasciate, ma sono tornato per via di certi motivi.” L’esperienza di Yi Yun era una lunga storia. “E lei? Perché è ancora nelle Lande Selvagge della Nuvola? È uscito solo ora da quel regno mistico?”

Da quello che sapeva Yi Yun, prima che si separassero nelle Lande Selvagge della Nuvola, Su Jie era andato alla ricerca di occasioni fortuite.

Sentendo la domanda di Yi Yun, Su Jie rimase stordito per un po’. Batté i suoi occhietti neri e sembrò instupidirsi.

Tuttavia fu comunque veloce a reagire. Si toccò con calma la barba sporca e finse di essere misterioso: “Sono davvero entrato in un regno mistico. Era fantastico e pieno di occasioni fortuite! Ho ottenuto molto, ma alcune opportunità erano troppo difficili da ottenere. Ho provato ogni sorta di metodo e questo mi ha trattenuto per un po’.”

<em>Uh…</em>

Sentendo queste parole, Yi Yun rimase sbalordito per un po’. Questo vecchio si era vantato proprio bene, anche in condizioni così patetiche. Non ci avrebbe creduto nemmeno un bambino di quattro anni!

Tuttavia, dato che Su Jie non voleva menzionare le difficoltà che aveva affrontato nel regno mistico, Yi Yun non avrebbe insistito.

“Ragazzino, sei nel campo delle truppe del Drago Brillante del Divino Regno di Tai Ah, così perché sei nelle Lande Selvagge della Nuvola? Per fare una missione?”

Il vecchio Su squadrò Yi Yun da capo a piedi. In realtà al momento Yi Yun non era in buone condizioni. Dopo essere rimasto in prigione per dieci giorni, il suo abito era ricoperto di sporco ed era lacero.

Sembravano un vecchio e un giovane mendicante che si erano ritrovati.

“È una lunga storia. Sto lasciando il Divino Regno di Tai Ah.”

Yi Yun sospirò.

“Lasci il Divino Regno di Tai Ah? Non può essere…”

Il vecchio Su era sbalordito. Nella situazione di Yi Yun, unirsi alle truppe del Drago Brillante e usare le loro risorse per coltivare sarebbe stato il risultato migliore. Perché voleva andarsene all’improvviso?

“Oh? Come sei… avanzato allo stadio delle fondamenta Yuan?”

Su Jie rimase incredulo vedendo che il livello di coltivazione di Yi Yun aveva già attraversato lo stadio del Sangue Viola, arrivando alle fondamenta Yuan in soli due anni.

Le fondamenta Yuan erano lo stadio più importante per un guerriero. Erano le fondamenta delle arti marziali e non dovevano essere coltivate frettolosamente.

“Avanzare di stadio troppo presto potrebbe causare fondamenta traballanti. Causerà delle conseguenze nascoste.” Su Jie diede un consiglio a Yi Yun. Mentre stava per aggiungere altro, all’improvviso risuonò un “Guuu”, era lo stomaco di Su Jie che gorgogliava…

Yi Yun rimase sbigottito per un po’ mentre guardava Su Jie. Trovava sorprendente che un esperto come Su Jie sarebbe stato così affamato da fargli brontolare lo stomaco.

Su Jie arrossì. Era tutto a causa di quel maledetto regno mistico. Dopo essere rimasto intrappolato per così tanto tempo ed essere stato isolato dal qi vitale del cielo e della terra, non importava quanto fosse elevato il livello di un guerriero, avrebbe comunque avuto bisogno di energia per sopravvivere.

Su Jie aveva solo esaurito energia in quel regno mistico. Così non poteva non sentire la fame e la sete. E Su Jie aveva sempre adorato mangiare. Era diventato estremamente affamato in questi ultimi due anni.

Nel regno mistico, aveva deciso che, se fosse riuscito ad uscire, la prima cosa che avrebbe fatto sarebbe stato fare un sontuoso banchetto.

Ora il vecchio Su pensava solo alla carne arrostita. Si sfregò la pancia e tossì: “Il regno mistico era pieno di pericoli e con poco qi vitale. Ho speso molte energie e ho consumato tutti i miei elisir, così sono un po’ affamato…”

Yi Yun lo trovò divertente, ma si trattenne dal rivelare le sue menzogne. Iniziò a radunare legna da ardere e accese un fuoco.

Trenta minuti dopo, iniziò a bruciare un falò e riecheggiavano crepitii dalla legna.

Stavano arrostendo la coscia oleosa di una bestia sul fuoco. Accanto c’era una pentola dove cuocevano lentamente delle ossa in una zuppa.

Il vecchio Su guardò la carne nelle mani di Yi Yun. Si sfregò le mani e chiese: “È pronto?”

L’aveva già chiesto diverse volte. Yi Yun aveva l’impressione di trovarsi di fronte ad un vecchio rifugiato. Esasperato, tirò fuori un pugnale e tagliò la carne cotta dalla parte esterna della coscia. Poi passò la carne insieme alla lama.

Con la carne arrostita in mano, il vecchio Su non poté trattenersi dallo strapparne un pezzo e riempirsi la bocca.

Quando la morse, la carne morbida dentro e croccante fuori riempì la sua bocca d’olio. Era così deliziosa che voleva inghiottire perfino la sua stessa lingua.

Dopo essere rimasto in trappola così a lungo, riottenere una nuova vita e mangiare carne arrostita che gli era mancata per così tanto tempo lo riempiva di commozione.

<em>Questa sì che è vita! Non importa che maledetto regno mistico apparirà in futuro, preferirei morire che entrarci!</em>

Mentre pensava questo con amarezza, il vecchio Su mangiò con voracia la carne.

Aveva quasi pensato che sarebbe morto di fame in quel regno mistico. Anche al suo livello, si sarebbe indebolito lentamente se fosse dovuto rimanere in un ambiente del genere per un po’ di decenni. Allora sarebbe dovuto entrare in uno stato di ibernazione.

Se nessuno lo avesse salvato portandolo fuori, allora non si sarebbe mai più risvegliato.

“Dico ragazzino. Perché te ne stai andando dal Divino Regno di Tai Ah? Dove sei diretto?”

Chiese con noncuranza il vecchio Su mentre era concentrato a distruggere la carne arrostita nelle sue mani.

Yi Yun sospirò e disse: “Non ho un posto dove andare…”

“Oh?” Su Jie rimase sbalordito per un momento. Capì che c’era qualcosa di insolito. Dato che Yi Yun non aveva posto dove andare e doveva andarsene dal Divino Regno di Tai Ah, allora probabilmente era stato costretto a farlo.

“Sei stato cacciato via dal Divino Regno di Tai Ah?”

Yi Yun sorrise con amarezza e disse: “Può metterla così…”

Dopo aver riflettuto su cosa dire, Yi Yun parlò di alcuni eventi recenti a Su Jie.

Per quanto riguardava Jiang Xiaorou, non aveva intenzione di parlarne troppo. Su Jie dopotutto era un umano, poteva serbare un po’ d’odio nei confronti della razza della desolazione, così Yi Yun non voleva menzionare le questioni riguardanti Jiang Xiaorou.

“Il clan Shen Tu? Quello è un clan del mondo Tian Yuan… Offendere il clan Shen Tu, di sicuro non è una bella situazione…”

Su Jie si pulì la bocca e guardò la carne arrostita nelle sue mani. Poi guardò Yi Yun e, roteando gli occhi, disse: “Ragazzino, se non hai un posto dove andare, perché non mi segui?”

A Su Jie non importava dell’ostilità che c’era tra Yi Yun e il clan Shen Tu. Ciò che gli importava era poter mangiare ogni giorno la carne arrostita da lui.

Mangiare era la cosa più importante nella vita.

“Seguirla?” Yi Yun lo guardò. “Dove sta andando?”

Su Jie sorrise con un “hehe” e disse: “Dalla famiglia Lin a cercare la mia discepola! A proposito, anche la famiglia Lin è nel mondo Tian Yuan.”

Cercare Lin Xintong?

Yi Yun divenne pensoso mentre ripensava a quella ragazza vestita di bianco che brandiva una lunga spada.

Non vedeva Lin Xintong da molto tempo…

Su Jie finì la carne arrostita e, con naturalezza, prese la coscia che Yi Yun non aveva mangiato e iniziò a morderla.

La sua bocca era piena mentre diceva: “Il Divino Regno di Tai Ah è la mia città natale, così ho portato Xintong qui ad allenarsi. La famiglia di Xintong in realtà è nel regno di Tian Yuan.”

“Ciò che chiami mondo Tian Yuan sono le regioni occidentali. E in effetti sono le terre centrali della razza umana. C’è ogni sorta di potente famiglia radunata lì e numerosi esperti! In confronto, questo è solo un posto remoto ad est. Che ne dici? Ragazzino, vuoi ampliare i tuoi orizzonti con me nel mondo Tian Yuan?”

Yi Yun ne fu tentato.

Il mondo Tian Yuan, le terre centrali della razza umana!

Visto che c’erano più esperti, significava che ci sarebbero state più opportunità per lui lì.

Se fosse andato nel mondo Tian Yuan, allora sarebbe cresciuto ancora più velocemente e avrebbe ampliato i suoi orizzonti.

Naturalmente, sarebbe stato più vicino al clan Shen Tu. Prima o poi si sarebbe scontrato con loro!

Non poteva competere con un’entità così colossale. Tuttavia sentì lievemente il suo spirito combattivo aumentare.

Aveva giurato di uccidere Shen Tu Nantian, facendogliela pagare dieci volte di più.

Il regno di Tian Yuan sarebbe stata la sua opportunità e sarebbe stata una grande sfida.

Entrare nel mondo Tian Yuan? Pensarci gli faceva ribollire il sangue.

In quel momento, Su Jie aggiunse: “Sono un ospite ufficiale nella famiglia Lin e ho poco da fare. Di solito se non ho questioni di cui occuparmi, nemmeno io visiterei la famiglia Lin. Tuttavia ho faticato troppo durante questo viaggio nel regno mistico, così avrò bisogno di recuperare le forze nella famiglia Lin. Puoi seguirmi. Mi arrangerò e ti accetterò come discepolo in nome.” Disse con noncuranza Su Jie.

C’erano tre tipi di discepoli, quelli personali, i discepoli normali e quelli in nome. Senza dubbio la terza categoria era la peggiore.

I discepoli in nome per lo più erano un titolo e non sarebbero stati istruiti.

Era come avere un maestro in nome.

Yi Yun roteò gli occhi. Questo vecchio non aveva proprio intenzione di accettarlo come discepolo.

<em>’Nemmeno io potrei volerti come maestro ufficiale!</em>’

Pensò Yi Yun.

Su Jie sembrava poter leggergli nel pensiero e si lamentò: “Maledetto, di sicuro sei orgoglioso. Nel regno di Tian Yuan sono un famoso Divino Maestro della Desolazione. Ci sono moltissimi signorini di diversi clan che vogliono essere miei discepoli in nome. Dovresti essere contento che ti stia accettando come discepolo!”

Accettare Yi Yun come discepolo in nome era un improvviso capriccio che aveva avuto Su Jie. Se avesse accettato un discepolo del genere, avrebbe potuto godersi ogni sorta di buon cibo ogni giorno, non sarebbe stato un buon affare?

Per quanto riguardava istruire Yi Yun riguardo alla Divina Tecnica della Desolazione, Su Jie non ci aveva nemmeno pensato. Dopotutto era troppo difficile imparare la Divina Tecnica della Desolazione. Solo uno su un milione aveva il talento per farlo.


