---
title: Capitolo 429 - Decidere dei Posti
pubDate: 2024-05-28T05:46:59.533Z
tags:
    - tmw
---


Il regno mistico della Grande Imperatrice non era solo un’ottima opportunità, avrebbe anche deciso il fato di Lin Xintong.

Quando il clan Shen Tu aveva esplorato il regno mistico della Grande Imperatrice, la generazione più vecchia non era riuscita ad addentrarsi nelle profondità del regno mistico, mentre quella più giovane non aveva potuto accedere al nucleo.

In queste circostanze, la famiglia Lin non sapeva cos’altro poteva esserci nel regno mistico della Grande Imperatrice.

E il metodo per curare i meridiani sconnessi di Lin Xintong poteva sembrare molto promettente, ma sarebbe stato estremamente difficile da ottenere.

La famiglia Lin doveva ammettere di non essere molto più forte del clan Shen Tu. Avrebbe anche affrontato le stesse difficoltà nell’esplorare posti che la famiglia Shen Tu non era riuscita ad esplorare.

Così le persone della spedizione dovevano essere scelte con attenzione.

Mandare tutti non era realistico. La famiglia Lin aveva tre Grandi Anziani. Il più forte doveva rimanere a difendere il territorio, così da impedire al clan Shen Tu di cogliere l’occasione per distruggerli.

Al suo livello, il patriarca Shen Tu avrebbe avuto bisogno solo di due ore per distruggere la formazione protettiva della famiglia Lin. Avrebbe potuto condurre i membri d’élite del clan per annientarli.

Così la famiglia Lin avrebbe mandato solo due Grandi Anziani per questa spedizione. I due avrebbero potuto scortare insieme la giovane generazione nel regno mistico senza nessun problema.

Secondo le note nella pergamena di giada di Shen Tu Nantian, il regno mistico della Grande Imperatrice era pieno di pericoli.

I canali riservati alla generazione più giovane erano più innocui, tipicamente non ci sarebbero stati troppi feriti o morti. Al confronto, la generazione più vecchia avrebbe dovuto affrontare pericoli letali.

Forse non avrebbero nemmeno ottenuto una sola opportunità lì e sarebbero morti.

“Voglio partecipare.”

Durante l’incontro interno della famiglia Lin, Su Jie fu il primo a parlare.

Questo regno mistico della Grande Imperatrice era stato già esplorato dal clan Shen Tu, così tutte le occasioni facili da ottenere erano già sparite. Così non era necessariamente un bene per la generazione più vecchia entrarci.

Su Jie era preoccupato per Lin Xintong, per questo voleva esplorare personalmente il regno mistico.

La matriarca annuì: “Anziano Su, non c’è fretta di decidere i posti per la generazione più vecchia. Ora dobbiamo vedere chi scegliere tra la giovane generazione. Sono i più importanti.”

Era sicuramente più importante la selezione della giovane generazione che quella della generazione più vecchia.

I pericoli che avrebbero affrontato sarebbero stati di gran lunga inferiori rispetto a quelli degli Anziani. Anche se non avessero potuto trovare opportunità, sarebbe stata comunque un’occasione preziosa per allenarsi.

Ampliando i loro orizzonti vedendo formazioni ed eredità dei tempi antichi, avrebbero potuto guadagnare esperienza e superare ostacoli nella coltivazione.

La matriarca disse: “L’entrata del regno mistico è in una fessura spaziale vicino al turbine dell’Abisso del Cimitero degli Dei. Se vogliamo entrare, dovremo scegliere il periodo in cui il suo potere è più debole. Sennò, perfino i nostri Grandi Anziani avrebbero difficoltà a resistere al terrificante potere risucchiante dell’abisso, ad aprire la porta e a guidare i nostri giovani dentro il regno mistico.”

“È molto difficile determinare cosa accadrà. Potrebbe durare pochi mesi o anche uno o due anni d’ora in avanti.”

“Per questo dovremo fare molti preparativi.”

“E i posti per entrare nel regno mistico al momento sono fissi a dieci.”

“Queste dieci persone devono essere membri d’élite della giovane generazione della famiglia Lin. La vostra missione è estremamente critica! Le aree che esplorerete saranno quelle che contengono le opportunità più importanti.”

Mentre parlava, la matriarca guardò i giovani seduti dietro i molti Anziani.

A questo incontro partecipavano anche i membri della giovane generazione.

E quei giovani degni di sedersi qui erano circa solo una ventina. Erano grandi talenti della famiglia Lin e di solito avrebbero goduto delle risorse migliori nel clan.

Ora sarebbero stati scelti dieci tra di loro.

Questi giovani divennero tutti nervosi.

Tra questi venti, a parte Lin Xintong, non c’era molta differenza di talento. Chi aveva possibilità di essere scelto trattenne il respiro e attese la scelta che avrebbe determinato il loro fato.

Chi tra di loro non desiderava vedere l’eredità lasciata dall’antica Grande Imperatrice? Forse sarebbero stati anche selezionati se avessero avuto fortuna?

Anche se non fossero stati scelti, sarebbe stato un bene anche ottenere qualche beneficio. Le possiblità che la vecchia generazione incontrasse qualche opportunità per avanzare di stadio erano basse, ma era diverso per loro. Erano ancora giovani, così erano pieni di potenziale e ambizione.

“Per questo credo che possa scegliere immediatamente sei persone…” Un uomo di mezz’età vestito di nero accanto alla matriarca disse lentamente: “Lin Xintong, Lin Qingyun, Lin Lang, Lin Xiaodie, Lin Fengyue e Li Daoxuan.”

I nomi appena detti appartenevano a membri d’élite indiscutibili nella giovane generazione della famiglia Lin.

Tra di loro, Li Daoxuan era un discepolo che non condivideva lo stesso cognome. Il cognome di suo padre era Li e aveva sposato una donna della famiglia Lin. Visto che la forza di suo padre era straordinaria, la famiglia Lin non avrebbe fatto cambiare il suo cognome al figlio. Era ovvio quanto fosse forte Li Daoxuan visto che era considerato tra i sei migliori geni della giovane generazione nonostante il suo cognome differente.

Yi Yun scorse con lo sguardo i sei. A parte Lin Xintong, non conosceva nessuno di loro, né li aveva mai visti prima.

Nei pochi mesi in cui era stato nella famiglia Lin, aveva visto solo membri d’élite della Divina Tecnica della Desolazione.

Gli apprendisti della Divina Tecnica della Desolazione si sarebbero concentrati principalmente in quel campo. I loro risultati nelle arti marziali senza dubbio sarebbero stati influenzati da questo. Non potevano competere con i talenti che si specializzavano nelle arti marziali come Lin Qingyun o Lin Lang.

Dato che il regno mistico della Grande Imperatrice avrebbe scelto un erede, era naturale che avrebbe considerato i risultati ottenuti nelle arti marziali. Era inutile mandare un apprendista abile solo nella Divina Tecnica della Desolazione.

In effetti, anche se il clan Shen Tu aveva ottenuto molte antiche ricette della Divina Tecnica della Desolazione nel regno mistico, non erano state lasciate dall’antica Grande Imperatrice, ma da un antico Divino Maestro della Desolazione che la ammirava.

L’antica Grande Imperatrice senza dubbio si concentrava sulle arti marziali ed era una donna che si era dedicata alle arti marziali.

“Non ho nessuna obiezione.” Disse la matriarca. Queste sei persone in effetti erano sbalorditive.

L’uomo di mezz’età aggiunse: “Mancano ancora altri quattro posti. Tutti possono provare a proporre un candidato. Primo, dobbiamo considerare il suo talento. Secondo, dobbiamo vedere il suo livello di coltivazione. Più alto è, maggiore pressione potrà sopportare, rendendo più facile portarlo nel regno mistico della Grande Imperatrice. Allevierà anche un po’ di pressione per gli Anziani della famiglia.”

“Tra i sei decisi, Xiaodie e Yuefeng sono relativamente più giovani. Portarli richiederà molta energia. Possiamo scegliere solo un’altra persona con una coltivazione al di sotto degli stadi avanzati delle fondamenta Yuan. Non possiamo portarne di più.”

L’uomo di mezz’età aveva visto la pergamena di giada della famiglia Shen Tu e aveva valutato la situazione dell’Abisso del Cimitero degli Dei.

Secondo lui, due dei Grandi Anziani della famiglia Lin avrebbero potuto portare ciascuno un giovane più grande e uno più piccolo dalla coltivazione al di sotto degli stadi avanzati delle fondamenta Yuan.

Inoltre c’era anche la matriarca Lin. Lei era in grado di portare un membro della giovane generazione dalla coltivazione al di sotto degli stadi avanzati delle fondamenta Yuan. In totale erano tre persone.

Questo era il massimo che potevano fare per mantenere una certa sicurezza.

“Matriarca, cosa ne pensa? Chi sceglierà?” Chiese l’uomo di mezz’età.

Nel momento in cui disse queste parole, tutti i giovani presenti che erano al di sotto degli stadi avanzati delle fondamenta Yuan trattennero il fiato guardandola nervosamente.

I discepoli più vecchi avevano ancora qualche speranza. I 16-17enni avevano solo un posto. Tutti volevano essere scelti.

Il periodo tra i 16 e i 17 anni era un momento cruciale per la crescita di un guerriero. Entrare nell’antico regno mistico in quel momento per fare esperienza avrebbe dato molti benefici. Chi poteva sapere quando la forza risucchiante dell’Abisso del Cimitero degli Dei sarebbe diminuita.

In quel momento la prozia di Lin Xintong disse con un sorriso: “Secondo me, il posto per qualcuno negli stadi avanzati delle fondamenta Yuan sarebbe adatto a Yu’er.”

“Yu’er è tra i migliori giovani negli stadi avanzati delle fondamenta Yuan. Credo che nessuno avrà obiezioni al riguardo, vero?”

Mentre parlava, Lin Fenggu scorse con lo sguardo gli Anziani presenti con un sorriso.

Questi Anziani non espressero la loro opinione, così Lin Fenggu divenne molto soddisfatta. Istintivamente gettò un’occhiata verso Yi Yun.

Anche se Lin Fenggu era scontenta di Yi Yun, doveva ammettere che il suo talento nella Divina Tecnica della Desolazione era straordinario. Quello di suo nipote era terribile al confronto.

Fortunatamente questo regno mistico della Grande Imperatrice non badava al talento nella Divina Tecnica della Desolazione. Ciò che considerava era le arti marziali. Questo era un punto debole per gli apprendisti della Divina Tecnica della Desolazione.

Lin Yu era uno dei pronipoti di Lin Fenggu. Lin Fenggu era molto soddisfatta di lui, così naturalmente voleva che la sua progenie ottenesse questa opportunità.

Sentendo le parole di Lin Fenggu, i membri della giovane generazione nervosi e pieni di aspettative sussultarono. Lin Fenggu occupava una posizione importante in famiglia e, dato le capacità eccezionali di Lin Yun, questi giovani pensarono di non avere più speranze.

Erano inferiori sia in quanto a forza che a supporto, così come avrebbero potuto competere con lui?

Tra di loro, un giovane con una maglia blu guardò dritto di fronte a sé. La sua espressione era molto calma. Seduto al suo posto, non poté trattenersi dal sorridere lievemente.

Era lin Yu.

Naturalmente era contento del fatto che Lin Fenggu avesse proposto il suo nome.

“Matriarca, cosa ne pensa? La questione dovrebbe essere decisa? Non ci dovrebbe essere nessun altro di più adatto di lui. Yu’er…”

Lin Fenggu fece cenno a Lin Yu, indicandogli di alzarsi velocemente per accettare e porgere i suoi ringraziamenti.

Lin Yu represse l’entusiasmo mentre si alzava con calma. Giungendo le mani, cercò di calmare il tono della sua voce: “Matriarca…”

Proprio mentre lui aveva aperto bocca, la matriarca disse: “Ho già un candidato in mente.”

Le parole della matriarca furono un fulmine a ciel sereno. Lin Yu, che stava sorridendo, all’improvviso si irrigidì.

Lin Fenggu rimase pietrificata e la sua espressione divenne scontenta. Dopo essere rimasta stordita per un po’, disse: “Chi vorrebbe proporre matriarca? Se è un altro buon talento, naturalmente non avrei altro da dire.”

In quel momento la matriarca Lin si girò verso Yi Yun: “Yi Yun, anche se il regno mistico della Grande Imperatrice è una terra d’eredità per le arti marziali, trovo che le tue fondamenta siano molto solide. Devi esserti anche concentrato sulle arti marziali mentre ti dedicavi alla Divina Tecnica della Desolazione. Vuoi entrare e dare un’occhiata?”

Il tono della matriarca era amichevole. Vicino alla matriarca,Lin Fenggu fremette e si illividì.

Si era alzata per proporre un nome che era stato rifiutato e in un batter d’occhio la matriarca aveva usato un tono così amabile per chiedere a Yi Yun se fosse voluto entrare.

Aveva la sensazione di essere stata schiaffeggiata in pubblico due volte. Era sbigottita!

Yi Yun, era di nuovo Yi Yun!

La matriarca aveva scelto lui come candidato per entrare in un regno mistico delle arti marziali, qualcosa che non aveva nulla a che fare con la Divina Tecnica della Desolazione!


