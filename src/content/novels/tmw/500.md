---
title: Capitolo 500 - Spettro Yin
pubDate: 2024-05-31T04:46:59.546Z
tags:
    - tmw
---


Nelle profondità delle pianure di ghiaccio…

In confronto all’entrata delle pianure di ghiaccio, questo posto era ancora più solitario e freddo.

Lin Xintong non sapeva fino a che punto era arrivata. Si limitava ad avanzare un passo alla volta. Ogni orma che lasciava dietro scompariva in un batter d’occhio.

Il ghiacciaio blu sotto i suoi piedi era coperto da uno spesso strato di neve ed una tempesta di ghiaccio soffiava attorno a lei. Queste vaste pianure gelide sembravano non avere fine.

In questa terra di disperazione, sembrava un loto delle nevi solitario che stava affrontando il vento freddo. Sembrava che la sua presenza venisse cancellata lentamente, come se fosse stata inghiottita dalle pianure gelide.

Il suo qi vitale si era per lo più esaurito, ne era rimasto poco. Pareva una luce di candela che lottava contro la notte cupa. Le sue ciglia, il collo, e le dita con cui teneva la spada erano tutti coperti da uno strato di ghiaccio.

Questo strato di ghiaccio non proveniva dalle pianure, ma dai suoi meridiani scollegati che non poteva più controllare.

Oltre alla superficie del suo corpo, i cristalli di ghiaccio avevano iniziato a ricoprire l’interno del suo corpo, come i suoi meridiani e i suoi vasi sanguigni.

Tuttavia Lin Xintong continuò ad avanzare. Dal suo sguardo brillante non sembrava preoccuparsi per la sua sopravvivenza.

Lin Xintong aveva già deciso di continuare il suo percorso. La paura, il dolore, la morte o la disperazione non potevano fermarla, nemmeno la durata della sua vita che si accorciava la intimidiva.

Come aveva detto la donna vestita di bianco, una volta che Lin Xintong aveva deciso, il suo cuore sarebbe stato determinato come una spada.

Lin Xintong aveva camminato per molto tempo. Stava usando l’ultimo briciolo di qi vitale per proteggere il suo cuore. Continuava a seguire il percorso che l’antica Grande Imperatrice aveva completato con grande determinazione. La distanza che aveva coperto aveva superato di molto le aspettative della guardiana. Inoltre stava ancora andando avanti.

A volte la determinazione permetteva alle persone di superare i loro limiti.

Di questo passo, chissà quanto sarebbe andata avanti.

Il forte vento stava ancora ululando. Sembrava che innumerevoli lame vorticanti stessero sferzando il suo corpo. Lin Xintong avanzava da sola nelle vaste pianure gelide mentre la tempesta di neve inghiottiva il suo corpo snello e fragile…

E in quel momento, una figura apparì lentamente dietro di lei nella tempesta.

Era molto più rapida di Lin Xintong. Si muoveva silenziosamente mentre le raffiche gelide passavano attraverso il suo corpo senza incontrare nessuna resistenza. Era come un fantasma.

“Trovata… è proprio qui.” Gli occhi della figura si fissarono sulla schiena di Lin Xintong. Visto che stava nascondendo la sua presenza, era impossibile per lei individuarla.

Era il giovane bruno che era stato ucciso dalla donna vestita di bianco.

L’ultimo colpo della guardiana era stato alimentato dall’energia sigillata nella torre dell’Avvento Divino dall’antica Grande Imperatrice. Il giovane bruno non avrebbe potuto affrontare un attacco del genere, ma l’obiettivo principale della donna era stato l’occhio gigante sotto l’Abisso del Cimitero degli Dei, che era anche il Divino Maestro che il giovane bruno aveva chiamato.

Per quanto riguardava il giovane bruno, era stato colpito dalle onde d’urto residue. Di conseguenza il suo corpo era stato distrutto, ma la sua anima e la sua volontà non si erano dissipate. Era qualcosa che la donna vestita di bianco non si sarebbe mai aspettata.

La guardiana credeva di averlo ucciso. Mentre stava per cadere nel suo sonno profondo, aveva dato delle ultime disposizioni per salvare Lin Xintong perché si era preoccupata per la sua sicurezza. Questo anche per permettere a Yi Yun di salvarla, ma questi preparativi avevano inavvertitamente rivelato la posizione di Lin Xintong anche al nemico.

L’anima del giovane bruno aveva seguito gli indizi per trovare Lin Xintong.

“Pu***na, credi di potermi distruggere completamente? La mia anima è stata raffinata dal Divino Maestro. Una volta che il mio corpo viene distrutto, la mia anima genererà automaticamente uno spettro Yin! Anche se ho perso il mio corpo, la mia energia spirituale è rimasta. Ora che sei caduta in un sonno profondo, questa torre dell’Avvento Divino ha perso il suo potere protettivo. Prenderò questa torre dell’Avvento Divino e tornerò nell’Abisso del Cimitero degli Dei, dove il mio Divino Maestro rimodellerà il mio corpo!”

“Per quanto riguarda… la ragazza di nome Lin Xintong… Eheh!” Lo spettro Yin guardò Lin Xintong. Mostrò uno sguardo pieno di avidità: “È un fisico di puro Yin, che è di grande nutrimento per uno spettro Yin come me, ma adesso… non divorerò la sua carne e il suo sangue. Ho bisogno di un corpo per attuare i miei piani. Anche se è il corpo di una donna, non sarebbe un problema usarlo temporaneamente! Dopo che mi impossesserò del suo corpo, il Divino Maestro ricostruirà il mio corpo in futuro, allora divorerò la sua carne e il suo sangue per usarlo come tonico e nutrire il mio spirito.”

Mormorò tra sé e sé il giovane bruno. Pensando alla guardiana, il suo sguardo si riempì d’odio. “Pu***na, dato che hai distrutto il mio corpo, il successore che hai scelto dopo così tanti sforzi diventerà la mia carne e il mio sangue. Sarà la fine per l’eredità della tua padrona!”

Il giovane bruno si avvicinò lentamente a Lin Xintong mentre l’avidità nel suo sguardo diventava più intensa.

Avrebbe usato Lin Xintong per divorare lentamente tutti i coltivatori nella torre dell’Avvento Divino e usare la loro carne e il loro sangue. Questi membri d’élite erano il nutrimento migliore per uno spettro Yin. Divorarli avrebbe aumentato di molto la sua forza.

A quel punto, avrebbe solo dovuto aspettare che l’energia residua della torre si esaurisse completamente, allora la torre avrebbe seguito i suoi ordini!

Pensando a questo, il giovane bruno rivelò un sorriso sinistro. Questo piano sembrava semplicemente perfetto!

Mentre le distanze tra il giovane bruno e Lin Xintong diminuivano, aveva intenzione di farle un agguato da dietro e annientare direttamente la sua coscienza. Tuttavia, nell’istante in cui lanciò l’attacco, sentì qi gelido tagliente attaccarlo. Sembrava che una spada invisibile stesse puntando verso la sua fronte. Non gli diede altra scelta se non fermarsi.

Questo qi di spada tagliente gli fece rizzare i capelli e la sua incarnazione spirituale sentì dolore!

<em>Oh? Questo è…</em>

Il giovane bruno scoprì che la determinazione della ragazza era così ferma da superare la sua immaginazione. L’intento di spada che aveva sentito era la volontà di Lin Xintong.

Com’era possibile che una ragazza sull’orlo del collasso come la fiamma di una lampada che aveva esaurito l’olio, avesse una volontà così potente?

Ciò che il giovane bruno aveva percepito era un’anima che assomigliava ad una luna gelida sopra delle pianure. Era gentile, ma emanava un’aura brillante che sembrava sarebbe rimasta immutata per l’eternità.

Una giovane appena allo stadio del Seme del Dao poteva essere così determinata?

Ora, dato che aveva perso il suo corpo, aveva anche perso il suo potere d’attacco. Perfino la sua anima era rimasta gravemente ferita.

Poteva contare solo sulla sua determinazione. Per impossessarsi del corpo di Lin Xintong, avrebbe dovuto affrontare la sua volontà. All’improvviso il giovane bruno perse sicurezza contro questa ragazza che sembrava così debole. Aveva la sensazione di non poterla sconfiggere.

Se fosse accaduto, non solo non sarebbe riuscito ad impossessarsi del suo corpo, ma forse sarebbe stato perfino annientato!


