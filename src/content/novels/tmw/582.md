---
title: Capitolo 582 - Entrare in Città
pubDate: 2024-06-03T14:46:59.561Z
tags:
    - tmw
---


Con la città marziale celeste di fronte a lui, poteva vedere l’albero torreggiante. Il suo tronco era spesso quanto una montagna e sui suoi rami si intrecciavano rampicanti in ogni direzione.

Nessuno sapeva per quante decine di millenni fossero esistiti questi rampicanti. Nonostante gli elementi, rimanevano forti come sempre, senza appassire.

Sull’enorme albero c’era una vasta distesa di terra piatta costellata da numerosi padiglioni. Le strade erano piene di gente e la folla era animata.

“Per entrare bisogna pagare una reliquia di basso livello a persona!”

Nel momento in cui arrivò all’entrata, le guardie chiesero una tassa d’entrata a Yi Yun.

Una reliquia di basso livello non era nulla per Yi Yun, ma per un guerriero di qualche terra desolata sarebbe stato sufficiente a trasformare il suo fisico e cambiare il suo destino.

Dopotutto, allora, Lian Chengyu aveva pagato un enorme prezzo per ottenere un osso della desolazione. E nonostante il sacrificio delle vite di molti dei membri della sua tribù, la qualità della reliquia raffinata con metodi arretrati non era nemmeno paragonabile ad una reliquia della desolazione di basso livello.

Visto l’enorme afflusso in città, dovevano aver ottenuto un’enorme quantità di ricchezze nel corso dei millenni.

E la città era controllata dall’Alleanza Marziale, così questa ricchezza confluiva anche nell’Alleanza Marziale.

Negli anni, dovevano aver costruito delle fondamenta inimmaginabili.

Non solo, le bancarelle ai lati della strada e i negozi nella città marziale celeste erano tutti tassati, così come case d’aste.

E il centro di scambi più vasto, la Casa dei Tesori, era stata fondata direttamente dall’Alleanza Marziale.

Lì vendevano grandi quantità di tesori celesti. Il loro prezzo era il 20-30% superiore al normale valore di mercato, ma anche così era il punto di riferimento di numerosi guerrieri da ogni angolo del mondo Tian Yuan per comprare gli oggetti di cui avevano bisogno.

Questo perché la Casa dei Tesori aveva una vasta varietà di oggetti. Molti dei tesori avevano un prezzo così elevato da non poter essere comprati, ma li si poteva trovare nella Casa dei Tesori.

Secondo, la Casa dei Tesori aveva una buona reputazione e potevano garantire l’autenticità della loro mercanzia, così non c’era timore di venire imbrogliati.

Di conseguenza, la gente era disposta a spendere un po’ di più.

Proprio mentre Yi Yun stava per pagare una reliquia, sentì una voce limpida non lontano da lui: “Ah? Così costoso?!”

Yi Yun si girò e vide una guardia fermare tre persone in un altro punto d’entrata. Erano un giovane vestito con una pelle d’animale, un altro sulla ventina e una ragazza di 16-17 anni.

L’esclamazione proveniva dalla ragazza.

“Siamo un gruppo di tre, non significa che dobbiamo pagare tre reliquie?” La ragazza era imbarazzata. Indossava un abito turchese e portava una sciarpa floreale sulla testa. Emanava il fascino delicato di una ragazza di villaggio, ma a giudicare dal suo aspetto trasandato, sembrava smunta.

Visto il loro vestiario e il modo in cui parlavano, era facile capire che i tre non provenivano da una grande fazione. I membri d’élite di organizzazioni importanti erano sempre adornati da uno o due tesori, e indossavano abiti di buona qualità. Chi si vestiva come un mortale probabilmente aveva origini irrilevanti.

La guardia della città marziale celeste guardò i tre con sdegno. Radunava reliquie ogni giorno e vedeva guerrieri che provenivano da ogni parte del mondo Tian Yuan, così era impaziente con chi esitava.

“È la regola della città marziale celeste. Tutti devono rispettarla. Se non puoi pagare, allora non puoi entrare!” La guardia fece un cenno impaziente: “Smettetela di bloccare la strada. Ci sono molte persone dietro di voi. Il prossimo!”

I tre furono spinti da una parte. Il giovane sulla ventina sorrise ossequiosamente e cercò di ingraziarsi la guardia: “Fratello, caro fratello, per favore si calmi. Proveniamo da un’area remota, così non sapevamo le regole.”

“Ah Yu, sbrigati e paga la reliquia.” Il giovane sollecitò la ragazza, che strinse la borsa che portava a tracolla con riluttanza.

Questa ragazza non aveva nemmeno un anello interspaziale. Una borsa usata dai mortali non solo era ingombrante, ma non era molto spaziosa. Sarebbe stato stancante portare oggetti con sé viaggiando per lunghe distanze.

“Sorella maggiore…” Il giovane vestito con una pelle d’animale tirò una manica alla ragazza. Non era molto alto, la sua pelle era scura e i suoi lineamenti erano ordinari.

La ragazza provò amarezza mentre afferrava la borsa. Si girò verso il giovane e disse: “Non importa Ah Niu. Dobbiamo portarti nella città marziale celeste. Il nostro clan può essere piccolo e non siamo in grado di aiutarti, ma per fortuna sei abbastanza capace. Vale la pena investire questa cifra per te. Inoltre, non abbiamo ancora un’erba? Dopo che l’avremo venduta, saremo anche un po’ ricchi. Quando accadrà, non importa comprare un po’ di pillole e reliquie per il mio caro fratello minore. Finché sfrutterai il tuo talento, ne varrà la pena.”

Il giovane Ah Niu sapeva che la ragazza stava cercando di confortarlo. Si morse le labbra e non disse una parola. Tuttavia era evidente l’ostinazione nel suo sguardo.

Sapeva molto bene che sua sorella si era impegnata molto per permettere loro di fare questo viaggio. E le reliquie rappresentavano gran parte della fortuna del clan.

Si poteva dire che stessero puntando tutto su di lui!

“Così sono fratello e sorella…” Yi Yun sospirò lievemente. Mentre guardava l’espressione della sorella, non poté che ripensare a quando era nelle Lande Selvagge della Nuvola, specialmente l’espressione umiliata di Jiang Xiaorou mentre aveva implorato per ottenere cibo per lui.

Quella ragazza aveva sacrificato molto per il suo fratello minore e questo ricordò a Yi Yun quanto gli mancava sua sorella, Jiang Xiaorou.

“Lasciate che paghi io la vostra tassa d’entrata.” Disse all’improvviso Yi Yun. Non si sarebbe preoccupato per degli estranei. Tutti avevano le loro difficoltà e non poteva preoccuparsi di tutti visto che il mondo era così grande. Però si era riempito di emozione vedendo questa coppia di fratelli.

La guardia guardò Yi Yun con stupore. Per quanto riguardava il giovane sulla ventina dietro i fratelli, fu colto leggermente alla sprovvista per poi sembrare piacevolmente sorpreso: “Questo stimato fratello di sicuro è cavalleresco. Ahimè… Ci stai facendo provare imbarazzo. Le nostre origini sono umili, così non siamo molto ricchi. Proviamo grande gratitudine per la sua generosità…”

Prima che il giovane finisse di parlare, fu interrotto dalla ragazza.

“Questo… La ringrazio generoso signore, ma non possiamo accettare le sue reliquie.” Rispose con molta serietà la ragazza. Accanto a lei, anche il giovane che indossava la pelle di animale batté i suoi occhi scuri, ma brillanti. Chiaramente appoggiava le azioni di sua sorella.

Evitare di ricevere una carità non era solo una questione di reputazione, ma di principio. Erano stati i loro genitori defunti ad aver insegnato loro questo valore.

Yi Yun rimase sbalordito per un momento. Era piuttosto sorpreso, ma di conseguenza ebbe un’impressione favorevole della coppia.

Sorrise gentilmente e disse: “Va bene, sono stato imprudente.”

Disse con noncuranza per poi tenere le reliquie. Credeva che, anche se il giovane non fosse diventato un grande guerriero in futuro, probabilmente avrebbe ottenuto risultati notevoli.

Soffrire un po’ per ora non era nulla!

“Questo… Emh…” Il giovane sulla ventina che accompagnava i fratelli cercò di fermarlo, ma era troppo tardi. Naturalmente ne fu scontento e provò rimpianto per la stupidità dei fratelli.

In quel momento, la ragazza tirò fuori due reliquie di basso livello dalla sua borsa di tela. Sembravano lucide, ma la loro qualità era la più bassa in assoluto. Probabilmente erano opera di un apprendista della Divina Desolazione.

La guardia osservò con sdegno reliquie del genere, ma le accettò con pazienza.

In seguito, la guardia guardò il giovane sulla ventina, che guardò con impotenza Yi Yun: “Questo… stimato fratello, crede…”

Ciò che intendeva era molto chiaro. I fratelli potevano aver rifiutato, ma lui non l’aveva fatto.

Yi Yun non aveva una buona impressione di questo giovane. Nonostante una reliquia non valesse nulla per lui, non l’avrebbe data ad una persona del genere.

Yi Yun entrò direttamente in città, lasciando il giovane sul posto, sbalordito.

Molto presto, Yi Yun sentì da dietro di lui: “Ah, guardate cosa avete fatto! Non posso permettermi la tassa d’entrata!”

“Ah Yu, se non vi farò strada, potreste non sapere come orientarvi nella città marziale celeste. Inoltre non speravate che avrei presentato Ah Niu ad una grande setta? Avete bisogno di me anche per trovare un posto per vendere l’erba, no? Senza di me non vagherete alla cieca? Potrei non aver fatto nulla di meritevole, ma mi sono dovuto impegnare. Vi aspettate che paghi?”

“Cugino, non dire così. Sei voluto venire tu qui. Lungo la strada, abbiamo speso molti soldi. In futuro, quando Ah Niu entrerà in una setta, ci saranno ulteriori spese…”

“Stai facendo storie per i soldi che ho speso lungo il tragitto? In futuro, quando avrò successo, anche il briciolo di risorse che ti darò sarà sufficiente per farti avanzare alle fondamenta Yuan. Quando succederà, potrai tornare a casa con gloria. Va bene, se vogliamo entrare in città, sbrigatevi a pagare per non bloccare le persone dietro di noi, altrimenti la guardia ci solleciterà di nuovo…”

Mentre Yi Yun continuava ad avanzare, le voci dei tre divennero distanti. Si fermò all’improvviso e si voltò per dare un’occhiata. Vide la ragazza di nome Ah Yu, rossa in volto, mentre i suoi occhi sembravano velarsi di lacrime…

Alla fine si morse le labbra e frugò nella sua borsa turchese dopo un po’ di esitazione…

Yi Yun sospirò e smise di guardarli.

Il mondo era pieno di sofferenze.

Tutti mangiavano gli stessi cinque grani e respiravano lo stesso qi vitale del mondo, ma ognuno aveva una personalità diversa.

Era una questione insignificante in confronto al suo percorso marziale, ma lo aveva fatto riflettere.

A parte l’allenamento in isolamento, combattere ed esplorare i regni mistici, i guerrieri dovevano anche riflettere.

Le sofferenze, la nascita, la morte, le malattie e la vecchiaia umana, e sperimentare le grandi tristezze e gioie della vita faceva parte delle arti marziali.

Usando una spada, si poteva formare il Cuore della Spada, mentre chi utilizzava sciabole, poteva ottenere ispirazioni riguardo all’intento della sciabola.

Ad esempio, il Dao della Spada del Lord dello Yang Azzurro era il risultato della fusione della gioia e della tristezza che aveva sperimentato durante gli alti e i bassi della sua vita. Ed era tutto questo che mancava a Yi Yun.

La sua vita precedente era stata mediocre e poco entusiasmante, ma dopo la sua reincarnazione, aveva sperimentato la povertà delle Lande Selvagge della Nuvola. E aveva dovuto affrontare molti ostacoli nel Divino Regno di Tai Ah. Tuttavia non era sufficiente.

Aveva bisogno di altra esperienza, una vita più lunga ancora più piena di tristezza e felicità.


