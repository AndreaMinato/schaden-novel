---
title: Capitolo 765 - Convegno di Figure Leggendarie
pubDate: 2025-02-19T16:50:20.043Z
tags:
  - tmw
---


Capitolo sponsorizzato, ringraziamo Ducan (ho risposto nella chat di paypal, grazie per il sostegno)!
23 capitoli in coda totali (18 Ducan + 5 anonimo)
0/1 sponsorizzazioni 1 euro a capitolo,
-Schadenfreude

“Farla scomparire?”

Yi Yun ne fu momentaneamente sorpreso, ma solo allora si rese conto che la stirpe di Jiang Xiaorou era costantemente stimolata dall’energia dell’oscurità, risvegliandola lentamente.

Il sangue di Jiang Xiaorou era potente, così potente che perfino il Demone Divino dall’Armatura Nera lo desiderava. Tuttavia, nel mondo Tian Yuan, non aveva prodotto risultati sconvolgenti vista la mancanza di eredità.

Ma ora, grazie all’energia dell’oscurità, la stirpe di Jiang Xiaorou stava iniziando a mostrare una parte dei suoi effetti miracolosi.

Era davvero possibile?

Yi Yun inizialmente era preoccupato per Jiang Xiaorou. Tuttavia, a causa delle proprietà catalitiche dell'energia dell'Oscurità, si poteva dire che fosse stata una benedizione sotto mentite spoglie per Jiang Xiaorou.

In una situazione del genere, in effetti, non c'era bisogno che lui intervenisse. Se avesse permesso a Jiang Xiaorou di usare la propria forza per assimilare l'Oscurità poco a poco, si sarebbe potuta rivelare un’occasione per lei.

Solo Jiang Xiaorou poteva trasformare questa catastrofe in un'opportunità. Una persona comune al suo posto avrebbe esaurito gradualmente la forza vitale.

"Va bene, sorella Xiaorou. Se un giorno dovessi sentirti strana, assicurati di dirmelo."

Grazie al Cristallo Viola dell’Origine, Yi Yun poteva monitorare l'energia dell'Oscurità nel corpo di Jiang Xiaorou, quindi non era preoccupato.

Jiang Xiaorou annuì e sussurrò: "Va bene."

In quel momento, Yi Yun improvvisamente pensò a qualcosa e chiamò il Lord del Santuario dell’Isola.

"Lord dell'Isola Ying!"

"C'è qualcosa che desideri da me, Giovane Maestro Yi?"

Il signore del Santuario dell’Isola si rivolse con rispetto a Yi Yun. Il giovane aveva sconfitto quasi da solo il Demone Divino dall’Armatura Nera, liberando il mondo Tian Yuan e le Divine Lande Selvagge. Questa impresa lo rendeva degno di ricevere il rispetto e la gratitudine di ogni guerriero.

"Voglio convocare ogni figura leggendaria del mondo Tian Yuan e delle Divine Lande Selvagge per organizzare un convegno. Il luogo dell'incontro sarà qui, tra le montagne remote. Potrebbe farmi il favore di informare tutti quanti?”

Anni prima, dopo che la Luna di Sangue era stata distrutta dal Sovrano del Vespro, aveva tenuto un convegno nella montagna della Grande Spada, fondando il Consorzio degli Anziani Tian Yuan, nel tentativo di stabilire un nuovo ordine nel mondo.

Ora, Yi Yun stava organizzando un raduno tra le montagne remote, e questa volta non sarebbe stata limitata solo alle figure leggendarie umane, ma avrebbe incluso anche i grandi guerrieri della razza della Desolazione.

Se avessero partecipato potenti coltivatori di entrambe le razze, sarebbe stato un incontro senza precedenti.

"D'accordo!" Il Lord del Santuario dell’Isola accettò immediatamente. "Inizierò subito a diffondere la notizia."

Dopo che il capo dell’isola si congedò, in un paio d’ore, lui e altri guerrieri leggendari umani usarono vari metodi di trasmissione della voce per informare il resto del mondo Tian Yuan di come Yi Yun avesse domato il Demone Divino dall’Armatura Nera e anche di come aveva punito il Sovrano del Vespro.

In effetti, quando Yi Yun era arrivato nel Divino Palazzo delle Tenebre e l’aveva distrutto completamente, già altri seguaci del Sovrano del Vespro avevano diffuso la notizia di come il giovane aveva soggiogato il mostro.

Tuttavia, Yi Yun era stato troppo veloce per via delle leggi dimensionali dello spazio. Ci aveva messo pochissimo tempo per volare dal mondo Tian Yuan alle montagne remote e così le informazioni dovevano ancora diffondersi.

Ora che entrambe le parti stavano trasmettendo queste informazioni, con una fazione che comunicava la notizia ad altre dieci organizzazioni, e quei dieci la passavano ad altri cento, molto presto l’intero mondo Tian Yuan ne fu scosso.

Il Demone Divino dall’Armatura Nera era morto!

Il Sovrano del Vespro, che voleva scappare nei dodici Cieli Empirei e aveva causato lotte interne, era stato ucciso!
Il Sovrano del Vespro non era così minaccioso, ma il Demone Divino dall’Armatura Nera era stato come una spada di Damocle sulle loro teste. Il suo ritorno tra vent’anni era come una condanna a morte per loro. Eppure Yi Yun adesso lo aveva eliminato.

Non solo, poteva perfino controllarlo. Era come domare quella spada e utilizzarla per i propri scopi!

Yi Yun era già la persona più forte in questo mondo. Nemmeno esperti all’Ascensione Celeste potevano competere con lui.

Ora Yi Yun aveva perfino ottenuto il controllo del Demone Divino dall’Armatura Nera. Questa marionetta forse era anche più potente di Yi Yun.

Inoltre c’era Lin Xintong, forte quanto lui, a seguirlo. Condivideva gli stessi desideri di Yi Yun e non si poteva dubitare della sua forza.

Bisognava considerare anche la regina della Desolazione Jiang Xiaorou, che era la sorella maggiore di Yi Yun e la sua razza, che era al comando di Yi Yun.

Tutto questo rendeva Yi Yun il sovrano assoluto di questo mondo. La sua influenza era totale!

Nota traduzione: “la sua influenza era totale” letteralmente sarebbe “翻手为云！覆手为雨！” “Mano capovolge le nuvole! Mano ribalta la pioggia!”

Una semplice parola di Yi Yun avrebbe distrutto in un istante qualsiasi grande fazione. Non c’era nemmeno bisogno che si scomodasse di farlo personalmente.

Così, le grandi organizzazioni che prima erano state ostili a Yi Yun, come il clan Shen Tu, la setta del Fuoco Li e il clan del Totem Mistico stavano tutte tremando di paura!

Eppure ora Yi Yun aveva organizzato un’assemblea per il mondo Tian Yuan e le figure leggendarie della razza della Desolazione tra le montagne remote. Aveva richiesto la partecipazione di tutti i guerrieri al picco dell’Apertura Yuan, ad un passo dall’Ascensione Celeste e anche ai guerrieri di grado superiore!

Chi non avrebbe osato presentarsi?

Dopo aver domato il Demone Divino dall’Armatura, Yi Yun era già diventato il sovrano di questo mondo. Non era inferiore all’antica Grande Imperatrice di decine di milioni di anni fa!

Inoltre era ancora estremamente giovane. Che risultati avrebbe raggiunto in futuro? Era inimmaginabile!

Non c’erano dubbi che sarebbe avanzato di stadio in meno di dieci anni. Allora, probabilmente sarebbe stato in grado di distruggere facilmente l’intero mondo Tian Yuan, figuriamoci una sola fazione!

Così le figure leggendarie rimaste della setta del Fuoco Li e della famiglia Shen Tu avevano la sensazione che sarebbero stati condannati a morte durante il convegno. Tuttavia si precipitarono comunque verso le montagne remote e non osarono tardare!

A parte queste particolari fazioni, perfino le altre organizzazioni che non avevano conti in sospeso con Yi Yun erano agitate.

Un mese dopo, tra le montagne remote.

Dopo il passaggio del Demone Divino dall’Armatura Nera, una grande quantità di guerrieri del mondo Tian Yuan e delle Divine Lande Selvagge era morta, nel mondo Tian Yuan in particolare ne rimanevano meno della metà.

C’erano poco più di venti persone all’Ascensione Celeste, trenta ad un passo dal raggiungere questo stadio. Molti non riuscivano a progredire oltre l’Apertura Yuan. Tuttavia, anche così, avevano ricevuto il titolo di Re Empirei.

Al di sotto di questi livelli, c’erano molti guerrieri che avevano coltivato alla perfezione l’Apertura Yuan. Ammontavano a più di duecento e, tutti insieme, il numero di figure leggendarie venute tra le montagne remote erano meno di trecento.

Avevano usato le formazioni di teletrasporto create dalla razza della Desolazione per arrivare a destinazione.

Il luogo d’incontro era nel palazzo della razza della Desolazione.

Ora queste trecento persone erano radunate nel perimetro esterno del palazzo. Era questo gruppo a controllare l’ordine dell’intero mondo Tian Yuan. Insieme, governavano più del 90% delle organizzazioni del continente.

Ma ora, tutte queste figure importanti aspettavano con fare rispettoso fuori dal palazzo della razza della Desolazione. Non osavano nemmeno respirare troppo forte.

Nel palazzo, Yi Yun poteva decidere del loro destino. Non solo, l’aura del Demone Divino dall’Armatura Nera stava trasparendo lievemente dall’edificio. Anche se stava contenendo la sua aura, l’immensa pressione del mostro dovuta all’ordine naturale mozzava loro il fiato.

“Il signorino Yi vi sta convocando!”

In quel momento, una figura leggendaria della razza della Desolazione uscì dalle porte del palazzo, invitando questo gruppo di guerrieri, come se un imperatore stesse chiamando il suo seguito.
