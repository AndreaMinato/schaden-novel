---
title: Capitolo 910 - Abiti macchiati di sangue di volpe
pubDate: 2025-05-26T08:03:52.736Z
tags:
    - tmw
---


Capitolo regolare,
16 capitoli in coda totali (16 Gae),
0/1 sponsorizzazioni 1 euro a capitolo,
-Schadenfreude


Dopo aver ucciso il quarto Antico Elfo, sarebbero stati concessi due minuti di riposo prima della battaglia successiva. Anche se era un periodo di tempo breve, era sufficiente per recuperare una quantità sostanziale di qi vitale per una persona con una stirpe incredibilmente potente come la principessa Volpe Bianca.


La principessa Volpe Bianca era sul punto di sfidare il quinto Antico Elfo!


I discepoli del suo clan erano entusiasti! In quel momento però, nemmeno loro pensavano che sarebbe riuscita ad uccidere anche il quinto avversario.


Non aveva ucciso con facilità il quarto drago.


E dato che il quinto sarebbe stato ancora più forte, era difficile pensare che ci sarebbe riuscita!


Il tempo passò mentre la principessa Volpe Bianca iniziava a meditare e a regolare il suo respiro. E fuori dalla formazione, i discepoli del clan Luo stavano assistendo con nervosismo allo scontro tra Yi Yun e la Volpe Bianca a Nove Code.


Nel dominio a nove code, Yi Yun non aveva modo di attaccare direttamente la Volpe Bianca. Poteva solo difendersi passivamente, con attacchi all’apparenza inutili contro i confini della barriera.


Le sciabole volanti delle nevi avrebbero lanciato migliaia di attacchi in pochi secondi, ma ogni fendente veniva respinto dai limiti del dominio.


“Non riesce ancora a decifrarlo!”


“Il qi vitale del fratello minore Yi sta diminuendo drasticamente!”


La proiezione della formazione di raffinazione dava a tutti la sensazione di assistere di persona allo scontro. Rifletteva le mosse, l’aura dell’Antico Elfo e perfino l’intensità del qi vitale dello sfidante.


Tutti potevano percepire chiaramente che a Yi Yun rimaneva solo l’80% della sua energia.


Una volta che l’intensità del suo qi vitale fosse andata troppo al di sotto del suo stato ottimale, sarebbe stato più stancante attaccare e difendere. Così, avrebbe consumato ancora più qi vitale, alimentando un circolo vizioso. Di questo passo era solo questione di tempo prima che venisse sconfitto.


In quel momento…


“Peng!”


Riecheggiò un clangore mentre una delle sciabole volanti di Yi Yun esplose!


“La sua sciabola si è frantumata?”


I discepoli del clan Luo fissarono la proiezione. Anche se non capivano la disposizione delle sciabole volanti, sapevano che Yi Yun stava usando una formazione. Il numero delle lame in una formazione era fisso, la sua efficacia sarebbe calata drasticamente con una sciabola in meno!


Nella formazione della roccia della raffinazione elfica, tutte le armi fornite erano ordinarie e carenti in quanto a qualità. Se un guerriero avesse iniettato qi vitale al loro interno, sarebbe stato possibile renderle indistruttibili.


Tuttavia, era normale che si rompessero se non vi fosse stata iniettata abbastanza energia per resistere ad intensi impatti!


Yi Yun stava controllando 999 sciabole volanti e, con il suo qi vitale diviso in così tante porzioni, insieme alla stanchezza, non c’era da meravigliarsi che una delle lame fosse esplosa!


Proprio mentre la folla stava pensando a questa eventualità, risuonò il rumore di un’altra sciabola volante che scoppiava.


Ogni lama che si rompeva avrebbe indebolito l’assalto di Yi Yun.


‘Finalmente questa canaglia non ce la fa più. Mi ha proprio spaventato.’  Pensò Bai Yueqing per poi sospirare.


Temeva davvero che Yi Yun sarebbe riuscito a sconfiggere la Volpe Bianca a Nove Code. Se ce l’avesse fatta, avrebbe raggiunto la principessa. Dopotutto non era certo che sua sorella riuscisse ad uccidere il quinto Antico Elfo.
Anche se il risultato generale sarebbe stato comunque di gran lunga superiore a quello di Yi Yun, non sarebbe stato molto diverso se non fosse riuscita ad ucciderlo.


Pensandoci, Bai Yueqing si rilassò. Sventolò con noncuranza il ventaglio e disse: “Non è male nemmeno Yi Yun. Sfortunatamente sta sfidando la Volpe Bianca a Nove Code. In quanto totem del nostro clan, anche un briciolo della sua essenza spirituale ha una forza inimmaginabile. Come potrebbe affrontarla?”


Le parole di Bai Yueqing fecero accigliare i discepoli del clan Luo, ma non ribatterono. Dopotutto le sciabole volanti di Yi Yun si stavano rompendo costantemente. In breve tempo, se n’erano frantumate più di dieci.

I discepoli del clan Luo ebbero un tuffo al cuore. Quando guardarono di nuovo la principessa Volpe Bianca, notarono che due minuti erano stati sufficienti per farle recuperare una notevole quantità di qi vitale. Stava per iniziare a sfidare il quinto drago elfico!


Il divario si stava allargando!


Anche così però Yi Yun poteva andare fiero di sé stesso. Date le sue origini ed età, era davvero un miracolo che fosse arrivato fino a questo punto.


Nel dominio a nove code, la fronte di Yi Yun colava di sudore mentre ansimava. Ciò che lo limitava di più nell’usare le leggi della Ruota Karmica delle Miriadi di Demoni era il suo livello di coltivazione debole.


Il suo qi vitale era insufficiente a sostenerle. Anche se stava utilizzando solo frammenti nomologici, stava esaurendo velocemente la sua energia!


“Devo mantenere almeno il 70% delle mie forze per raggiungere il quinto stadio. Solo allora avrò la minima possibilità di vincere. Per ora posso usare solo il 10% della mia energia per distruggere questo dominio a nove code!”


Yi Yun alimentò più che poteva il Sutra del Cuore della Grande Imperatrice. La Ruota Karmica delle Miriadi di Demoni dopotutto era una tecnica offensiva. Ciò che influenzava davvero il proprio livello e riserve di qi vitale era la tecnica di coltivazione.


Un tempo, il Sutra del Cuore della Grande Imperatrice era una tecnica di massimo livello per Yi Yun. Era stato un ottimo potenziamento, ma ora era insufficiente per supportare la Ruota Karmica delle Miriadi di Demoni. Per questo le riserve di qi vitale di Yi Yun erano diventate un punto debole.


“Si sono rotte più di venti sciabole volanti. Quella canaglia è davvero al limite.” Disse con un sospiro l’Anziano Duanmu.


Nonostante sapesse già che il giovane aveva ottenuto risultati sbalorditivi, sperava istintivamente che Yi Yun avrebbe creato un miracolo ancora più grande.


“Se ne sono rotte molte, ma non lo trovi strano? Sembra che quella canaglia stia conservando le forze.” Disse all’improvviso l’Anziano Shi.


L’Anziano Duanmu ne fu sbalordito e osservò la proiezione. Si rese conto anche lui che Yi Yun non sembrava stesse usando tutte le sue forze. Era come se avesse ancora un asso nella manica…


“Cosa sta facendo quella canaglia? Non sa quanto è urgente la situazione? Perché non sta usando tutta la sua forza? Anche se non decifra il dominio a nove code, se attaccasse liberamente otterrebbe risultati migliori.”


L’Anziano Duanmu ne fu perplesso. Migliori fossero stati i risultati, migliori sarebbero state le ricompense.


“Yi Yun sta persistendo in una situazione davvero difficile. È ricorso ad ogni mezzo possibile, ma ho notato che i frammenti delle sciabole volanti sembrano interessanti. Venti di esse mi danno una sensazione speciale quando vengono collegate insieme…”


“Oh?” L’Anziano Duanmu alzò le sopracciglia. “Cosa intendi fratello? Mi stai dicendo che Yi Yun ha trovato un modo per decifrare il dominio?”


L’Anziano Shi scartò l’ipotesi: “Improbabile. Al suo posto, anche se fossi all’Ascensione Celeste, avrei cento modi per distruggerlo. Non credo che possa trovare un metodo migliore dei miei.”


“Ma dato che non ha trovato una soluzione, Yi Yun sta ancora tentando. I suoi tentativi mi danno una strana sensazione, ma è improbabile che ci sia qualcosa di misterioso dietro!”


L’Anziano Shi scosse la testa. Era vissuto per centinaia di millenni. Il suo livello di coltivazione era formidabile ed era ben informato. Poteva comprendere la profondità delle leggi e delle mosse di un membro della giovane generazione, anche se era la prima volta che le vedeva.


Non poteva capire l’intento dietro i movimenti di Yi Yun, e questo probabilmente significava che non erano poi così misteriosi.


Proprio mentre l’Anziano Shi stava dicendo questo, riecheggiarono degli scoppiettii. Decine di sciabole volanti si frantumarono in quell’istante.


Insieme a quelle di prima, ne erano scoppiate cento!


Nessuno notò che, dopo che erano esplose, i frammenti nomologici iniettati nella sciabole si erano trasformati in rune dorate che si impressero sui confini del dominio.


Cento sciabole volanti avevano lasciato cento rune dorate.


Quando i motivi runici si collegarono insieme, sembravano formare un’enorme ruota.


In quel momento Yi Yun scattò all’improvviso e arrivò al centro di questa ruota!


Fronteggiò il confine spaziale dando le spalle alla Volpe Bianca a Nove Code!


Visto che stava ignorando il pericolo, non sarebbe riuscito a bloccare in tempo l’attacco dell’Antico Elfo. Un artiglio volò velocemente verso di lui. Yi Yun stava per essere fatto a pezzi!


“Fratello minore Yi!”


La gente urlò. Sembrava che Yi Yun non sapesse che la Volpe Bianca a Nove Code lo stava attaccando!


Gli Anziani Duanmu e Shi fecero divampare il loro qi vitale, pronti a salvarlo all’ultima frazione di secondo.


Proprio in quel momento però Yi Yun ignorò la Volpe Bianca a Nove Code e infilzò il nucleo della ruota!


Crash!


Boom!


Le cento rune esplosero simultaneamente! L’intero spazio del dominio a nove code cominciò a rompersi come un guscio d’uovo.


La Volpe Bianca a Nove Code, al centro, si era già fusa con il dominio.


Nell’istante in cui si spaccò, anche lei fece lo stesso. Emise un grido terrificante mentre il suo corpo veniva lacerato, schizzando ovunque!


La fatale artigliata si ridusse in polvere prima di colpire la schiena di Yi Yun.


Yi Yun dava la schiena alla Volpe Bianca a Nove Code che stava collassando. Il suo corpo fu macchiato dalla pioggia di sangue!


Questo improvviso cambiamento superò ogni aspettativa!


Yi Yun stava per fallire ed era sul punto di venire colpito da un’artigliata, ma in un istante la situazione si era ribaltata. La spada di Yi Yun aveva spaccato il dominio e di conseguenza aveva ucciso anche la Volpe Bianca a Nove Code?!


Gli Anziani Duanmu e Shi fissarono Yi Yun con sguardi meravigliati nonostante le loro solite espressioni fredde e indifferente, per non parlare dello stupore stampato sulle facce dei discepoli del clan Luo e della Volpe Bianca.

Cosa diavolo era successo?


