---
title: Capitolo 929 - Raduno di Talenti
pubDate: 2025-06-18T07:41:34.635Z
tags:
    - tmw
---


Capitolo regolare,
2 capitoli in coda totali (2 Gae),
0/1 sponsorizzazioni 1 euro a capitolo,
-Schadenfreude


Più di un milione di persone avevano assistito alla battaglia nella capitale reale del clan Luo, incluse figure eminenti come il principe Firmamento Cremisi e Bai Yueqing.


Vedendo come Chi Zhuiyun era stato sconfitto, il terzo principe ebbe la sensazione che qualcuno gli avesse dato un pugno in faccia.


Il talento su cui contava era stato battuto!


“Fratello Yunjian!”


Bai Yueqing si precipitò da Chu Yunjian per sorreggerlo.


Anche se era arrogante, era comunque una persona che mostrava premura nei confronti dei suoi sottoposti. Si poteva dire fosse un momento umiliante dato che il suo sottoposto era stato sconfitto da qualcuno di uno stadio inferiore a lui di fronte ad un milione di persone. Tuttavia, in quanto erede al trono del clan della Volpe Bianca, Bai Yueqing rimase accanto a lui e affrontò insieme le avversità.


“Sto bene.” Chu Yunjian guardò il terzo principe con un sorriso pieno di amarezza: “Sua altezza, l’ho delusa…”


Chu Yunjian provava vergogna, ma Bai Yueqing fece un cenno noncurante e disse: “La vittoria e la sconfitta sono entrambe comuni in battaglia. Non devi provare rimorso. È solo che Chi Zhuiyun…”


Il terzo principe guardò Chi Zhuiyun mentre gli angoli della sua bocca fremevano. La forza di Chi Zhuiyun aveva superato di gran lunga la sua immaginazione. Un Dominio del Dao che già poteva influenzare un milione di persone era sbalorditivo.


Non c’era da meravigliarsi che Chi Zhuiyun, un guerriero ad un passo dalla Manifestazione del Dao che poteva coltivare un dominio simile, avesse ottenuto il riconoscimento di Lord Pioggia Propizia.


“È un Dominio del Dao che riguarda i massacri…” Disse Chu Yunjian. “Il mio cuore della spada ne è stato influenzato, come se il Dominio del Dao avesse attivato i demoni della mia mente.”


Chu Yunjian stava ancora provando paura ripensando a cosa aveva sperimentato dentro il Dominio del Dao.


Guardò Chi Zhuiyun, che ricambiò l’occhiata.


Chu Yunjian aveva coltivato per cento anni. Aveva sempre superato i suoi coetanei, ma ora era stato battuto da una persona di uno stadio inferiore a lui. Inoltre, con il passare del tempo, il divario tra di loro sarebbe solo aumentato.


“Tra dieci giorni, io, Chi Zhuiyun, sfiderò ogni giovane d’élite del clan della Volpe Bianca e del clan Luo qui! Chiunque pensi di potermi affrontare, vieni pure e accetterò la tua sfida.”


Dopo aver detto questo, Chi Zhuiyun se ne andò sotto forma di un lampo di luce. Luo Sha e la Ragazza Demone lo seguirono.


La dichiarazione che aveva fatto era stata sentita forte e chiara da un milione di persone.


Chi Zhuiyun aveva sfidato due interi clan!


Se i giovani d’élite del clan Luo e del clan della Volpe Bianca fossero stati sconfitti da una sola persona, tutti i guerrieri di entrambe le organizzazioni avrebbero perso molto prestigio.


Le palpebre di Bai Yueqing fremettero. Anche il principe Firmamento Cremisi si avvicinò ai due: “Fratello Yunjian, dal tuo punto di vista, la principessa Xue’er riuscirà a sconfiggere Chi Zhuiyun?”


Il clan della Volpe Bianca aveva ancora la principessa Xue’er.


Chu Yunjian scosse la testa: “Non posso fare previsioni. Il talento della principessa Xue’er supera il mio, ma… è ancora troppo giovane. È solo alla perfezione dell’Ascensione Celeste, lievemente inferiore a Chi Zhuiyun, mentre io ho perso nonostante sia nelle fasi iniziali della Manifestazione del Dao. Probabilmente non sarà facile per lei vincere.”


Chu Yunjian non si espresse con certezza. Dopotutto non poteva prevedere a che livello fosse arrivata la principessa Volpe Bianca. “Tuttavia… durante lo scontro, ho avuto la sensazione che Chi Zhuiyun non avesse ancora usato tutta la sua forza. Ha altri assi nella manica…”


Bai Yueqing e il principe Firmamento Cremisi sussultarono. La generazione del clan Luo e della Volpe Bianca era piena di talenti. La principessa Volpe Bianca e Luo Huo’er, insieme a Yi Yun, erano le persone che sembravano avere più potenziale di diventare Supremi. Anche se il principe Firmamento Cremisi detestava Yi Yun, non poteva negare il suo talento.


Geni del genere sarebbero stati sconfitti da una sola persona?


Se fosse successo, il clan Luo e quello della Volpe Bianca sarebbero stati eclissati dagli altri nell’alleanza contro la setta degli Elfi Fantasma.


“Speriamo che Xue’er ci dia una piacevole sorpresa…” Mormorò tra sé e sé Bai Yueqing scuotendo la testa.


Il milione di persone lasciò le pianure desolate e tornò nella capitale. In meno di un giorno, le notizie si diffusero per tutta la città.


Chu Yunjian era stato sconfitto, mentre Chi Zhuiyun aveva sfidato ogni talento del clan Luo e della Volpe Bianca!


Causò subito trambusto nella capitale reale!


La gente sapeva solo solo che Chi Zhuiyun dell’impero elfico dell’Oracolo era molto potente, ma non si sarebbero mai aspettati che sarebbe stato così formidabile da battere Chu Yunjian, che era di uno stadio superiore a lui.


Inoltre la sua sfida estremamente presuntuosa aveva messo alle strette il clan Luo e quello della Volpe Bianca.


Non potevano perdere. Se le due grandi sette fossero state battute da una sola persona, avrebbero perso la faccia.


…


“Oh? Chu Yunjian è stato sconfitto?” Nel palazzo Fenghua, Dong’er informò frettolosamente Luo Huo’er della notizia, ma la piccola serva non si sarebbe mai aspettata che la principessa avrebbe iniziato a battere le mani. “Quel Chu Yunjian è così impudente. L’ho incontrato quando mio padre l’ha convocato. Avrei potuto ignorarlo se fosse stato solo Chu Yunjian, ma il suo capo, quella volpe maschio, se la tirava così tanto come se fosse chissachì. Ben gli sta!”


Dong’er rimase esterrefatta.


La giovane batté gli occhioni mentre guardava Luo Huo’er.


Sia i membri del clan Luo che del clan della Volpe Bianca avevano provato grande frustrazione nel sentire la notizia, temevano che i loro giovani talenti sarebbero stati battuti tutti da Chi Zhuiyun. Ma la principessa Luo Huo’er aveva un punto di vista completamente diverso.


“Principessa, non sei preoccupata?” Anche la sciocca Dong’er stava iniziando a preoccuparsi che il clan Luo avrebbe perso contro Chu Yunjian.

“Cosa c’è da preoccuparsi? Se vuole combattere, lo accontenteremo.” Disse con noncuranza Luo Huo’er.


Mentre parlava, sogghignò: “Crede di poter accumulare prestigio in modo che il Lord Pioggia Propizia capisca il suo genio. Vuole anche che le altre fazioni nell’alleanza capiscano che i più deboli non sono nemmeno degni di lottare per diventare discepoli del Lord Pioggia Propizia. Può diventare famoso e trarne beneficio. Di sicuro è un piano ingegnoso.”


La principessa sa già così tanto…


Dong’er batté gli occhi mentre rifletteva. Chiese esitante: “Allora… principessa, sei certa di poter sconfiggere Chi Zhuiyun, vero?”


Luo Huo’er ricambiò lo sguardo: “Come potrei saperlo senza combattere contro di lui?!”


“...”


Allora perché sembri così sfrontata e sicura di te?!


“Non preoccuparti. Molti altri non potranno rimanere con le mani in mano, come mio fratello e quella volpe. Rimarrò a guardare lo spettacolo per ora. Ma perché il piccolo Yun non è uscito ancora dall’isolamento? Sto pensando di guardare lo spettacolo con lui.” Disse Luo Huo’er. Yi Yun era rimasto nella formazione del Massacro Celeste da più di dieci giorni.


Se fosse stato un isolamento ordinario, dieci giorni non sarebbero stati nulla. Perfino una decade non sarebbe stata niente di che.


Tuttavia la formazione del Massacro Celeste era diversa. Al suo interno si doveva affrontare costanti massacri.


Una persona ordinaria non sarebbe potuta resistere per più di dieci giorni, specialmente con quei pazzi della setta degli Elfi Fantasma.

E l’isolamento di Yi Yun continuò per altri dieci giorni consecutivi, senza dare segno di tregua.


Così arrivò il giorno in cui Chi Zhuiyun aveva stabilito la sua sfida contro i geni del clan Luo e della Volpe Bianca!


La faccenda si era ingigantita in meno di un mese. Dopotutto gli ambasciatori dell’alleanza erano ancora nella capitale reale, così ovviamente vennero a sapere della sfida. Inoltre avrebbe influenzato il reclutamento del Lord Pioggia Propizia, così avevano usato vari canali per diffondere le informazioni. In circa dieci giorni, Chi Zhuiyun era diventato famoso in tutta l’alleanza!


I membri di grandi fazioni come la setta del Margine del Mondo, l’impero Scia delle Nuvole e il Mare del Vespro Eterno si erano precipitati nel clan Luo in meno di un mese.


Queste persone si erano radunate qui per una miriade di motivi. Alcuni erano qui per godersi l’atmosfera, ansiosi di vedere Chi Zhuiyun spazzare via l’élite del clan Luo e del clan della Volpe Bianca. C’erano anche talenti delle altre fazioni che avevano preso di mira Chi Zhuiyun. Perciò molti si erano radunati nella capitale reale del clan Luo.


Dopotutto molti volevano diventare il discepolo di un Lord Divino. Queste persone avevano anche saputo che Chi Zhuiyun aveva ricevuto un cenno d’approvazione dal Lord Pioggia Propizia. Se avessero sconfitto Chi Zhuiyun, non significava che avrebbero ottenuto il riconoscimento di Lord Pioggia Propizia? Forse sarebbero perfino diventati suoi discepoli!


All’istante la capitale sembrò essere investita da una tempesta di talenti! L’imperatore Luo, e anche la famiglia reale del clan della Volpe Bianca, iniziò ad interessarsi alla questione. Molti erano venuti qui perché questa battaglia metteva in gioco l’orgoglio del clan Luo e della Volpe Bianca.


In queste circostanze, Yi Yun finì con l’essere messo in ombra. Dopotutto la sfida aveva attirato troppa attenzione ed erano apparsi molti talenti. Non solo Yi Yun, anche Luo Huo’er e la principessa Volpe Bianca passarono in secondo piano.





