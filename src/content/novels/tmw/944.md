---
title: Capitolo 944 - Troppo umiliante
pubDate: 2025-06-23T07:58:33.033Z
tags:
    - tmw
---


Capitolo sponsorizzato, ringraziamo Flavio!
16 capitoli in coda totali (16 Flavio),
0/1 sponsorizzazioni 1 euro a capitolo,
-Schadenfreude


Una spada spezzata? E pure arrugginita?  


Tutti rimasero sbalorditi vedendola. I guerrieri usavano solitamente armi di alta qualità, forgiate con metalli divini e raffinate da maestri. Anche se un’arma del genere si fosse rotta, perdendo gran parte della sua spiritualità, non si sarebbe mai arrugginita, nemmeno se fosse rimasta sepolta per migliaia di anni.  


Il materiale di quella spada arrugginita, probabilmente, non era niente di speciale… ma poteva ancora essere considerata una spada?


La diffidenza di Tianya Haoyue era aumentata sentendo le parole di Yi Yun, ma non si sarebbe mai aspettato che tirasse fuori una spada rotta.


“Hai intenzione di usare quello scarto per sfondare la mia armatura?” Chiese Tianya Haoyue, divertito.


“Lo scoprirai provandolo.” Non appena la voce di Yi Yun si spense, menò un fendente usando la spada spezzata!


Le pupille di Tianya Haoyue si contrassero mentre si ritirava in fretta. Nonostante avesse deriso Yi Yun, la forza del suo avversario era indiscutibile. Non poteva assolutamente prenderlo sottogamba.


Swish!


La spada a mezzaluna nella mano di Tianya Haoyue emise un raggio di luce gelida.


“Occultazione Lunare!”


In quanto miglior discepolo della setta del Margine del Mondo, Tianya Haoyue era estremamente ricco! L’armatura che indossava era un’armatura di grado supremo della Manifestazione del Dao e la spada a mezzaluna che impugnava era un’arma di altissimo livello.


Non appena l’Occultazione Lunare fu evocata, la lama divenne eterea, come se una falce di luna fosse scesa nel mondo mortale.


La spada a mezzaluna si abbassò lentamente, i movimenti di Tianya Haoyue erano molto meno veloci di quelli di Yi Yun.


Un cielo notturno apparve dietro Tianya Haoyue, con una luna luminosa sospesa nel firmamento!


Durante il movimento della lama, la luna venne gradualmente inghiottita dall’oscurità, lasciando solo un barlume.


Allo stesso tempo, il bagliore attorno a Yi Yun era stato divorato.


Yi Yun percepì finalmente un senso di pericolo, perché l’Occultazione Lunare non divorava solo la luce, ma anche la vita.


Se fosse stato completamente avvolto dall’oscurità, sarebbe stato annientato insieme a essa.


“Quello è un attacco spaziale.” Disse a voce bassa la principessa Volpe Bianca nelle tribune d’onore, aggrottando leggermente le sopracciglia. “Quella mossa è molto potente! Usare quella lama a mezzaluna per scatenarla ne amplifica ulteriormente gli effetti.”


La principessa Volpe Bianca detestava profondamente Tianya Haoyue, ma doveva ammettere che possedeva tecniche di ogni tipo. Non sapeva come Yi Yun avrebbe reagito a quell’attacco.  


Yi Yun ignorò lo spazio che si comprimeva rapidamente. I suoi occhi erano fissi solo su Tianya Haoyue.


In quel momento, davanti a lui rimaneva solo una minuscola fessura, con Tianya Haoyue che sembrava lontanissimo!


Yi Yun avanzò con la lama arrugginita in mano mentre frammenti di leggi si condensavano dal vuoto, attaccandosi alla spada spezzata.


Verità della Spada, avanzare con una volontà indomabile!


Slash!


La spada affondò inarrestabile. Distruggi!


Boom!


Nell’oscurità, sorse un sole radioso e al suo interno c’era la figura di Yi Yun che sferrava un colpo di spada verso l’avversario!


Le pupille di Tianya Haoyue si contrassero. L’Occultazione Lunare era stata infranta!


Alzò la spada a mezzaluna, sperando che la preziosa lama potesse bloccare l’attacco!


Ka!


La lama si scontrò con la spada spezzata di puro Yang e un’energia terrificante esplose, facendola sbriciolare e scoppiare.


Oh!?


Tianya Haoyue rimase sbalordito: non si aspettava che l’attacco di Yi Yun sarebbe stato così potente. Tuttavia aveva ancora un’armatura di grado supremo, l’armatura Ruggito del Drago Viola, che non poteva essere distrutta da un guerriero al di sotto della Manifestazione del Dao. Era il suo più grande supporto!


“Nove Neonati!”


Il Corvo Dorato gridò tra le fiamme che circondavano Yi Yun, accompagnato dal verso della Nove Neonati mentre le sue teste da idra irrompevano dall’incendio.


Allo stesso tempo, ancora più frammenti di leggi si condensarono sulla spada spezzata.


Yi Yun divenne tutt’uno con la lama mentre sferrava un colpo verso l’enorme scudo di luce davanti a Tianya Haoyue.


Crack!


Il filo della spada era come un sole cocente!  


Un potere terrificante si riversò sulla protezione lucente.


La scena dello scudo di luce inghiottito dalle fiamme si riflesse negli occhi di Tianya Haoyue.


In quel preciso momento, i milioni di guerrieri sulle pianure montuose del sud desolato sentirono chiaramente l’esplosione.


Lo scudo di luce si era frantumato!


L’intero scudo di luce si ridusse in innumerevoli frammenti emettendo tintinnii.


Il raggio di spada aveva sfondato ogni protezione, inarrestabile come un’inondazione!


L’espressione di Tianya Haoyue cambiò drasticamente. Con lo scudo di luce distrutto, poteva solo affidarsi all’armatura, ma non era una difesa completa.


E in quel momento…


Crack!


Con un altro crepitio, il corpo di Tianya Haoyue fu scaraventato all’indietro mentre un dolore acuto gli trafiggeva il petto. Guardò impotente mentre la sua corazza al grado supremo della Manifestazione del Dao veniva squarciata dall’alto in basso!


Peng!


Tianya Haoyue fu scaraventato all’indietro, schiantandosi contro un masso e sollevando una nuvola di polvere.


Dopo qualche istante, Tianya Haoyue balzò fuori dalle macerie. Il suo petto era macchiato di sangue, che colava dalle crepe dell’armatura. Guardava incredulo la fessura nella sua corazza.


La sua Armatura del Ruggito del Drago Viola era stata squarciata da Yi Yun!


Non solo il suo scudo era stato distrutto, ma persino l’armatura stessa era stata incrinata da un singolo colpo di Yi Yun!


Un’armatura al grado supremo della Manifestazione del Dao!


Si diceva fosse indistruttibile a quel livello, eppure ora era stata squarciata da un guerriero all’Ascensione Celeste!


“Tu… tu…”


Tianya Haoyue provò amarezza, perché era un’armatura estremamente preziosa! Anche se non era di massimo livello alla fine, era fatta apposta per i guerrieri alla Manifestazione del Dao, permettendo loro di sfruttarne appieno il potere. Era un effetto rarissimo, ma ora, era rovinata!


Un’armatura incrinata sarebbe scesa di grado, da suprema a superiore, anche se fosse stata riparata dal miglior artigiano.


Un’armatura di grado superiore della Manifestazione del Dao non avrebbe più avuto molto valore.


“Mi dispiace. Stavi parlando così tanto del potere dell’armatura, così temevo che la mia forza offensiva non fosse sufficiente e ho usato un po’ più energia. Non mi aspettavo che si rompesse così.” Yi Yun, tenendo la spada rotta di puro Yang, alzò le spalle con aria innocente.


Queste parole fecero quasi rigirare le budella a Tianya Haoyue dalla rabbia.


“Ben fatto, piccolo Yun!” Nella sua tribuna d’onore, Luo Huo’er gridò a squarciagola!


Da tempo nutriva un forte disprezzo per Tianya Haoyue e quello che Yi Yun aveva fatto le aveva permesso di sfogare la sua frustrazione!


Ma da dove aveva preso Yi Yun quella spada?


In quel momento, molti spostarono lo sguardo verso la sua lama. Non poteva essere certo un oggetto qualunque visto che aveva squarciato l’armatura di Tianya Haoyue!


Il fendente aveva distrutto la spada a mezzaluna di altissimo livello di Tianya Haoyue e squarciato la sua armatura del Ruggito del Drago Viola. Quella spada non era affatto normale!


La gente faticava a credere che quella spada spezzata e arrugginita fosse in realtà un’arma divina senza pari.


Yi Yun, impugnando la spada spezzata, si avvicinò a Tianya Haoyue. “Non sembri così forte dopotutto. Tutto ciò su cui fai affidamento è quel Riflesso Catottrico e quell’armatura. C’è dell’altro? O vuoi arrenderti ora?”


Le parole di Yi Yun erano provocatorie. Di solito, quando due guerrieri duellavano, dopo la vittoria si scambiavano parole umili. Raramente si vedevano guerrieri che ignoravano del tutto le formalità.


Tuttavia, Tianya Haoyue aveva deriso Nongying dopo che l’aveva sconfitta! Ora, Yi Yun gli stava restituendo quasi alla lettera le sue stesse parole.


Probabilmente era questo l’aspetto più umiliante. Il volto di Tianya Haoyue era livido, desiderava scuoiare Yi Yun vivo!


“Hai detto che mi affido all’armatura, ma non ti sei affidato anche tu a quella spada spezzata!? Che razza di abilità sarebbe!?” Ribatté Tianya Haoyue. Aveva capito che la spada di Yi Yun superava di gran lunga in valore la sua armatura.


“Oh?” Yi Yun annuì. “Hai ragione. Non dovrei più usare questa spada rotta. La tua armatura è incrinata e sarebbe poco elegante vincere così.”


Dopo aver detto questo, mise da parte la spada spezzata, facendola scomparire. Al suo posto apparve un oggetto dalla forma rettangolare, il Sigillo della Rivoluzione Celeste!


Il semplice Sigillo della Rivoluzione Celeste non aveva alcuna lucentezza. Yi Yun lo soppesò nella mano un paio di volte, percependone la pesantezza e disse ridendo: “Userò questo, allora!”


Vedendo questa scena, Tianya Haoyue sentì immediatamente calare su di lui una nuvola nera, quasi facendogli piantare la faccia a terra.


Aveva parlato senza pensare. Non si sarebbe mai aspettato che le sue stesse parole gli avessero scavato la fossa!


Adesso era gravemente ferito, l’armatura era incrinata e il Riflesso Catottrico era inutile contro Yi Yun. Come avrebbe potuto affrontarlo!?


Anche se era umiliante essere sconfitti da un’antica spada, sarebbe diventato lo zimbello dell’alleanza se fosse stato sconfitto con una mattonata!


“Aspetta… Aspetta, aspetta! Ammetto…” Gridò Tianya Haoyue, volendo arrendersi. Ma Yi Yun gli avrebbe mai dato questa possibilità? In un istante, gli fu davanti!


Il Sigillo della Rivoluzione Celeste fu illuminato dai motivi della Ruota Karmica delle Miriadi di Demoni!


Il Riflesso Catottrico era completamente inutile contro le leggi della Ruota Karmica. Venne penetrato all’istante, permettendo al mattone di abbattersi direttamente sulla testa di Tianya Haoyue!


Quanto a Tianya Haoyue, non solo la sua armatura era incrinata e lui gravemente ferito, ma anche la sua spada a mezzaluna era stata distrutta.


Maledetto figlio di puttana!


Questo fu l’ultimo pensiero di Tianya Haoyue. Il momento dopo, tutto ciò che vide fu il buio, mentre sentiva la testa sobbalzare violentemente, stordendolo immediatamente. Dopodiché, non ebbe più idea di cosa fosse successo.


Tianya Haoyue era stato abbattuto dal mattone di Yi Yun.


Vedendo questa scena, il pubblico rimase in silenzio.


Potevano anche dimenticare di come Yi Yun aveva colpito Ye Yi, ma ora, persino con Tianya Haoyue…


Era il miglior discepolo della setta del Mragine del Mondo, ricco di tesori da capo a piedi. Gli Anziani della setta riponevano grandi speranze in lui e si vociferava che sarebbe diventato un discepolo di Lord Pioggia Propizia. Ormai famoso, sembrava così sbalorditivo, eppure, era stato atterrato dal mattone di Yi Yun davanti a tutti.


Con che faccia si sarebbe mostrato in pubblico d’ora in avanti?


Yi Yun era fin troppo bravo a umiliare gli altri. Quel colpo finale con il mattone era stato assolutamente intenzionale. Era meglio non averci a che fare con questa canaglia…


Molti geni del clan Luo ebbero questa sensazione dopo aver visto la battaglia di Yi Yun.


Alcuni di loro avevano già deciso di evitarlo se lo avessero incontrato. Altrimenti, il loro destino sarebbe stato lo stesso di Tianya Haoyue.


